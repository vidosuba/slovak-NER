<doc id="11069" title="Štát" url="https://sk.wikipedia.org/wiki?curid=11069">
Štát

Štát má dve hlavné (podobné) definície. Jedna je zo spoločenských vied a jedna z medzinárodného práva.
Spoločenské vedy.
V politológii a histórii je to právna organizácia zvrchovanej politickej moci spoločnosti na určitom území. Ide teda o formu organizácie ľudskej spoločnosti. Základnými a nevyhnutnými prvkami štátu sú:
Pre štát je charakteristické:
Formy štátov.
Politológia sa zaoberá okrem iného diskusiou na tému, aké vlastnosti by mal štát mať. Štrukturálna analýza štátov sa zaoberá rôznymi formami štátov (spôsobmi organizácie a fungovania štátnej moci), ktorými sú najmä:
ŠTÁT AKO PRÁVNA INŠTITÚCIA
- štát je právna inštitúcia /verejno-právna korporácia, kt. inštitúcie, ich usporiadanie, funkcie, vzájomné vzťahy, vzťahy k obyvateľstvu a ich práva a povinnosti ustanovuje právo – vnútroštátne i medzinárodné/
- štát vzniká na základe spoločenskej zmluvy, ktorá je právnym dokumentom /ústava, zákony, pr.systém štátu/
- spoloč. zmluva sa v demokracii obnovuje pravidelnými voľbami
- v právnom štáte vládnu zákony, nie ľudia
a. najvyššia suverénna moc nad štátnym územím a obyvateľstvom
b. personálny, vecný, organizačné-normatívny substrát
Personálny – obyvateľstvo, občania štátu, št. funkcionári, úradníci
Vecný – teritórium štátu, nerastné bohatstvo, vodné toky, hnut./nehn.veci
Organizačno-normatívny – právny systém štátu
Všetky tri substráty sú východiskom pre určenie znakov štátu.
Funkcie štátu.
Štát predstavuje systém orgánov a inštitúcií, medzi ktorými existujú predne definované funkcionálne vzťahy. Takto určené vzťahy má štát k iným štátom, i k spoločnosti, ktorú riadi. Funkcie štátu sa členia nasledovne:
Medzinárodné právo.
V medzinárodnom práve a v medzinárodných vzťahoch politický subjekt, ktorý má zvrchovanosť – nie je podriadený žiadnej vyššej politickej autorite. Dnes existuje asi dvesto štátov.
V mnohých jazykoch sú k termínu "štát" ako synonymné niekedy chápané termíny "krajina", "národ" alebo "vláda" (v angličtine slovo vláda znamená približne štátna moc).
Za právne kritériá sú všeobecne uznávané kritériá definované v Konvencii o právach a povinnostiach štátov z Montevidea, ktorá bola podpísaná v roku 1933. V 1. článku sa píše, že štát ako subjekt medzinárodného práva by mal splňovať nasledujúce kritériá:
Montevideo je oblastná americká konvencia, ale princípmi obsiahnutými v tomto článku boli všeobecne uznané v medzinárodnom práve. Je otázka, či sú tieto kritériá dostatočné. Praktickou podmienkou pre existenciu štátu je samozrejme jeho uznanie ostatnými štátmi.
Názov štátu.
Väčšina štátov má paralelne dva názvy:
Konkrétne sa veci majú nasledovne:&lt;br&gt;
Na Slovensku sú podľa zákona záväzným zdrojom geografických názvov zoznamy Úradu geodézie kartografie a katastra Slovenskej republiky. V týchto zoznamoch sa krátky tvar označuje ako "skrátená podoba názvu štátu v úradnom jazyku" (resp. pre slovenskú verziu: "skrátená podoba slovenského vžitého názvu štátu") a dlhý tvar ako "plná oficiálna podoba názvu štátu v úradnom jazyku" (resp. pre slovenskú verziu: "plná podoba slovenského vžitého názvu ako preklad oficiálneho názvu"). K tomu je pripojené nasledujúce vysvetlenie: 
Z celosvetového hľadiska sú záväzné najmä zoznamy Organizácie Spojených národov. V týchto sa krátky tvar označuje ako "krátky názov" štátu a dlhý tvar ako "formálny názov" štátu alebo jednoducho "názov" štátu. Ku krátkemu názvu je uvedené vysvetlenie: "názov používaný v hovorových alebo neformálnych kontextoch". 
V internom predpise Európskej únie (konkrétne v príručke pre úpravu textov inštitúcií, orgánov a agentúr Európskej únie) sa označuje krátky tvar ako "skrátený názov", resp. na inom mieste aj ako "geografický názov" či "skrátený tvar", a dlhý tvar sa označuje ako "úplný názov", resp. na inom mieste ako "úradný názov", "protokolárny názov" či "dlhý tvar". Ako návod na použitie týchto tvarov príručka uvádza nasledovné: 

</doc>
<doc id="11226" title="Hlaholika" url="https://sk.wikipedia.org/wiki?curid=11226">
Hlaholika

Hlaholika alebo hlaholské písmo je dnes už nepoužívané prvé písmo Slovanov. Neskôr sa z nej vyvinula cyrilika a azbuka. Tvorilo základ kultúry a vzdelanosti Veľkej Moravy a veľkomoravského učilišťa. Historicky sa potom najdlhšie udržalo v Chorvátsku.
Vytvoril ho Cyril zo Solúna (sám pápež pri schvaľovaní slovanského písma neskôr explicitne hovorí, že "schvaľujeme písmo vytvorené Konštantínom") okolo roku 862 na účely svojej misie na Veľkej Morave ako písmo na zápis staroslovienčiny. Hlaholika je prvý grafický systém slovanských jazykov, ktorý presne odzrkadľuje všetky ich fonetické zvláštnosti. Obsahuje znaky hlások (napr.: Ž, Č , Š, nosovky), ktoré v latinskej a gréckej abecede chýbajú, a preto sú tieto cudzie grafické systémy nevhodné na zapisovanie slovanskej reči. Písmo malo v závislosti od verzie okolo 40 znakov (pôvodná veľkomoravská mala 38 znakov). Vzniklo z 24 grafém minuskulnej gréckej abecedy a 14 znakov neznámeho písma (pravdepodobne orientálneho pôvodu t. j. hebrejskej a samaritánskej abecedy). Neskôr mala hlaholika dve verzie: okrúhlu (pôvodnú) a hranatú (neskoršiu). Zaujímavosťou je, že ku každému písmenu bolo priradené číslo, čiže išlo o aj o prvú slovanskú číselnú sústavu. Písmeno pre zvuk „dz“ (= číslo 8) je príkladom písmena utvoreného špeciálne pre nárečia staroslovienčiny používanej na Veľkej Morave, pretože v tom čase vo vlastnej staroslovienčine (macedónsky dialekt Solúna) takýto zvuk neexistoval.
Po vyhnaní Metodových žiakov z Veľkej Moravy v roku 885/886 ju na území dnešného Slovenska nahradilo latinské písmo a hlaholika sa dostala do Chorvátska a Bulharska, odtiaľ potom dočasne a čiastočne do Čiech a Vislanska a na dlhšiu dobu (popri cyrilike) do Srbska, Ruska a inde. Od 10. storočia ju začala nahradzovať cyrilika. Na Západe ju nahradila latinka, na Východe cyrilika.

</doc>
<doc id="11321" title="Turingova cena" url="https://sk.wikipedia.org/wiki?curid=11321">
Turingova cena

 
Cena A. M. Turinga (angl. "ACM A.M. Turing Award") je ocenenie, udeľované každoročne Asociáciou výpočtovej techniky (ACM) jednotlivcom za ich technický prínos počítačovej komunite. Prínos by mal mať trvalú a výraznú dôležitosť pre celý odbor. Väčšina ocenených osobností boli počítačoví vedci.
Cena je pomenovaná po Alanovi Mathisonovi Turingovi (19121954), britskom matematikovi, ktorý je považovaný za jedného zo zakladateľov modernej počítačovej vedy. Turingova cena sa niekedy označuje ako "Nobelova cena informatiky", lebo je najdôležitejším ocenením v tomto odbore.
Do roku 2006 Turingovu cenu sponzorovala spoločnosť Intel vo výške 100 000 USD. V rokoch 20072013 cenu sponzorovali Intel a Google, jej výška bola 250 000 USD. Od roku 2014 je sponzorom Google a cena je vo výške 1 000 000 USD.

</doc>
<doc id="11325" title="Vretenica severná" url="https://sk.wikipedia.org/wiki?curid=11325">
Vretenica severná

Vretenica severná alebo vretenica obyčajná ("Vipera berus") je najrozšírenejší pozemný had na Zemi, známy pre svoju extrémnu odolnosť voči chladnému počasiu. Podľa Medzinárodnej únie na ochranu prírody a prírodných zdrojov vretenica severná patrí medzi najmenej ohrozené druhy, trend európskej populácie je klesajúci, na vhodných stanovištiach je bežná, v niektorých pohoriach je už vzácna, napríklad v Bulharsku a Grécku, lokálne vymiznutia boli zaznamenané v Nemecku a z nížinnej oblasti severného Talianska sa stratili v 20. storočí.
Rozšírenie a spôsob života.
Je najrozšírenejším hadom sveta, jeho areál siaha od Anglicka až po Sachalin, od Stredomoria až 200 km za severný polárny kruh. Je jedným z dvoch druhov hadov, ktorý žijú za polárnym kruhom, druhým je "Thamnophis sirtalis". Aj keď toleruje nižšie teploty, ak je na niekoľko hodín vystavená teplotám pod −3 °C uhynie. Je jediným jedovatým hadom prirodzene sa vyskytujúcom na území Slovenska. Obýva nadmorskú výšku od 0 do (Alpy). Obľubuje vlhké biotopy ako rašeliniská, lúky, okraje lesov a polí. Vyhýba sa ľudským obydliam, nížinám a suchým biotopom. Na suchých miestach sa môže vyhrievať počas chladných období a počas párenia. Cez zimu hibernuje v úkryte (hibernákulum).
Pária sa od apríla do mája, hneď po prezimovaní. Samce o samicu bojujú. V teplom prostredí sa pária ročne, v chladnom každý druhý až tretí rok. Po 4 až 6 mesiacoch rodia 4 až 18 mláďat. Sú nepravo živorodé.
Opis.
Pri tomto druhu sa vyskytuje sexuálny dimorfizmus. Vretenica je relatívne malý had (výnimočne môže narásť do 100 cm), dospelé samice dorastajú do dĺžky až , samce sú maximálne 60 cm dlhé. Telo je mierne zavalité, hlava je vajcovitá, zhora sploštená s tupou špičkou. Všeobecne opisovanú „trojuholníkovú“ hlavu má pri podráždení. Dožiť sa môžu tak 20 – 25 rokov. Najčastejšie sfarbenie je sivé až modrosivé (samce) a hnedé až červenkasté (samice) s výraznou kľukatou čiarou na chrbte (čierna čiara samce, tmavohnedá samice). Kľukatá čiara na chrbte má varovnú funkciu (aposematizmus), hada kamufluje keď je stočený a zároveň vytvára mätúcu ilúziu keď sa plazí. Lokálne býva až 50 % populácie melanistická. Existuje ale množstvo viac-menej vzácnych farebných variantov, niektoré z nich vôbec žiadnu čiaru nemajú. Spoľahlivý znak, ktorým sa vretenica vo všeobecnosti odlišuje od ostatných slovenských hadov, je štrbinovitá zrenica (všetky užovky na území Slovenska majú zorničky okrúhle).
Pri druhu vretenica rozlišujeme 3, respektíve 2 poddruhy. Ide o vretenicu severnú ("Vipera berus berus"), vretenicu severnú bosniansku ("Vipera berus bosniensis)" a nakoniec o vretenicu /severnú/ sachalinskú ("Vipera /berus/ sachalinensis"), pri ktorej zatiaľ nedošlo ku zhode, či ide o poddruh vretenice obyčajnej alebo o samostatný druh.
Dospelé jedince požierajú hlavne hlodavce. Príležitostne mladé vtáky a vtáčie vajcia. Mladšie jedince žerú jašterice a slepúchy.
Jed.
Jed vretenice severnej je zložením a účinkom podobný jedu štrkáčov a je pre človeka vysoko toxický. Hoci väčšina vreteníc nemá dostatok jedu na to, aby mohli výrazne ublížiť dospelému a zdravému človeku, boli zaznamenané prípady, kedy mali samice vreteníc dostatok jedu aj na usmrtenie človeka. Uštipnutia sú časté ale veľmi zriedkavo smrteľné. Po chemickej stránke pozostáva zo zmesí peptidov, polypeptidov, proteínov, proteínových toxínov a ďalších zložiek.
Prvá pomoc pri uhryznutí.
Uhryznutie je charakteristické dvoma bodkami vzdialenými od seba približne 1 cm. Nie každé uhryznutie vretenicou končí zanesením jedu do rany, ale ak k nemu príde, jeho príznaky sú opuch, bolesti hlavy, nevoľnosť, zvracanie, zrýchlený dych, pokles krvného tlaku, až po bezvedomie. K uhryznutému je nutné bezodkladne privolať odbornú lekársku pomoc a do jej príchodu umiestniť postihnutého do stabilizovanej polohy. Je dôležité vyhnúť sa fyzickej aktivite, ktorá by viedla k zaťaženiu obehovej sústavy.
Uhryznutú končatinu možno podložiť a zľahka zafixovať dlahou a bandážou a ranu zľahka očistiť, pričom sa treba vyhnúť tlaku na postihnuté miesto. Je nežiaduce snažiť sa jed dostať z rany svojpomocne, napríklad vytláčaním, vysávaním, vypaľovaním, prikladaním ľadu, nepoužívať škrtidlá, lieky proti bolesti, kávu a alkohol.
Výskyt a stav na Slovensku.
Ekosozologický status od roku 2001 "VU" - zraniteľný.
Z pohľadu výskytu v Karpatoch bol v rámci projektu Bioregio vypracovaný návrh ekosozologického statusu za celé pohorie ako ako aj za Slovensko "NT" - takmer ohrozený.
Ochrana.
Je zákonom chránená, spoločenská hodnota je 370 € (Vyhláška MŽP č. 24/2003 Z.z. v znení č. 492/2006 Z. z., 638/2007 Z. z., 579/2008 Z. z., 173/2011 Z. z., 158/2014 Z. z., účinnosť od 01.01.2015).
Druh je zaradený do Bernského dohovoru (Príloha II) a smernici o biotopoch (Príloha IV).
Externé odkazy.
Galéria hadov (po česky)&lt;br&gt;

</doc>
<doc id="11339" title="Soľ (chémia)" url="https://sk.wikipedia.org/wiki?curid=11339">
Soľ (chémia)

Ako soľ sa označujú:
Bežné soli ako chlorid sodný, dusičnan draselný či síran horečnatý spĺňajú obidve definície, ale napríklad chlorid titaničitý len prvú definíciu, pretože je nevodivý.
Typickými vlastnosťami solí sú vysoká teplota topenia (kuchynská soľ 801 °C) a rozpustnosť v polárnych rozpúšťadlách (napr. vo vode) za vzniku elektrolytov. V biológii sa veľa dôležitých látok dostáva do tiel vo forme solí, ktoré sa potom menia na ióny (vápnik, horčík, sodík, minerálne látky a pod.).

</doc>
<doc id="11352" title="Ján Bahýľ" url="https://sk.wikipedia.org/wiki?curid=11352">
Ján Bahýľ

Ján Bahýľ (* 25. máj 1856, Zvolenská Slatina – † 13. marec 1915, Bratislava) bol slovenský konštruktér a vynálezca.
Život.
Ján Bahýľ sa narodil vo Zvolenskej Slatine do evanjelickej roľníckej rodiny Martina Bahýľa (v matrike písaný „Bahily“) a Zuzany, rod. Chovancovej. Študoval na gymnáziu vo Zvolene, neskôr na vyššej vojenskej odbornej škole ženijno-stavebného smeru so špeciálnym zameraním na vojenské opevnenia. Ako stavebný technik pôsobil vo vtedajšej rakúskej časti Poľska, v Haliči a až do roku 1895 v Dalmácii. Neskôr sa presťahoval do Bratislavy.
Mal mimoriadne technické nadanie, zaoberal sa množstvom rôznych problémov z odboru vojenskej vedy, vojenskej stavebnej techniky, strojárstva a pod. Vypracoval celý rad návrhov na zlepšenie delostreleckej techniky i železničnej dopravy, kde sa od roku 1888 zaoberal automatickým spájaním vlakových súprav.
V roku 1894 vypracoval návrh konštrukcie helikoptéry s pohonom ľudskej sily. 13. augusta 1895 dostal patentové privilégium realizovať navrhovaný patent. Termín realizácie však nebol dodržaný. Neskôr nadväzuje kontakt s výrobcom kočov Antonom Marschallom. V rokoch 1901 – 1903 vzniká v Marschallovej dielni zlepšený model Bahýľovej helikoptéry nazvaný AVION – v máji 1905 prihlásený na uhorskú ohlasovňu v Budapešti. Uhorská ohlasovňa im vydala v januári 1906 tzv. szabadalmi leírás (popis patentu), ale ďalší osud helikoptéry nie je známy. Rovnako nie je známa skutočnosť, že spolu s A. Marschallom skonštruoval v rokoch 1895 – 1897 prvý automobil s benzínovým motorom a akumulátorom na Slovensku.
Jeho práce mali kladný prínos na rozvoj helikoptér.
V rokoch 1895 – 1914 bol predsedom vzduchoplavebnej organizácie v Martine. 
V roku 1978 bol nakrútený dokumentárny film o diele Jána Bahýľa s názvom "Premožiteľ Edisona".
Patenty.
Udelili mu 17 vojenských a iných technických patentov, napr.:

</doc>
<doc id="11358" title="Štefan Banič" url="https://sk.wikipedia.org/wiki?curid=11358">
Štefan Banič

Štefan Banič (* 23. november 1870, Neštich† 2. január 1941, tamtiež) bol slovenský robotník a vynálezca.
Život.
Štefan Banič sa narodil 23. novembra 1870 v Neštichu (od roku 1960 súčasť Smoleníc) a zomrel 2. januára 1941 tamtiež. Jeho otec bol František Banič a matka Anna rod. Ščibrániová. Po skončení ľudovej školy pracoval na statku grófa Pálffyho. Pre svoje názory na maďarizáciu a Apponyiho zákony bol z práce vyhodený a následne odišiel v roku 1907 za prácou do USA. Usadil sa v meste Greenville, Mercer County, Pensylvánia. Zaujímal sa o letectvo.
Padák.
V roku 1912 bol svedkom leteckého nešťastia, v roku 1913 zostrojil prvý použiteľný padák na princípe dáždnika, ktorý sa otváral sústavou niekoľkých pružín. Padák mal vyriešený problém tzv. plávania vo vzduchu a upevňoval sa pomocou popruhov na telo letca v hrudnej časti pod ramenami. Princípom bola teleskopická konštrukcia dáždnikového typu, ktorá niesla tkanivové krytie. Dňa 3. júna 1914 Štefan Banič osobne vyskúšal padák pred zástupcami Patentového úradu letectva USA, zoskočil vo Washingtone zo strechy 15-poschodovej budovy. Potom nasledovali ďalšie zoskoky aj z lietadla. 25. augusta 1914 vydal Americký patentový úrad vo Washingtone patent na Baničov padák pod číslom 1 108 484. Patentový spis obsahuje presný opis konštrukcie a jej nákresovú dokumentáciu. Americká armáda ho odkúpila, ale do výstroje zavedený nebol. Banič sa stal čestným členom The American Society for Promotion of Aviation a bol aj v Slovenskej lige v Amerike.
Návrat na Slovensko.
Zostrojenie prvého použiteľného padáka Baničovi neprinieslo bohatstvo ani slávu. V roku 1920 sa vrátil do rodnej obce, kde žil v ústraní ako murársky majster a venoval sa ovocinárstvu. Spoluobjavil jaskyňu Driny pri Smoleniciach a ložisko barytu. Zomrel 2. januára 1941.
Pamätníky.
V Bratislave na Letisku M. R. Štefánika má postavený pomník. Pomník bol odhalený v roku 1970. Dňa 14. júna 2006 odhalili pomník Štefana Baniča v jeho rodných Smoleniciach. Peniaze naň venovali veteráni z Klubu vojenských výsadkárov. Jeho pamiatku v rodnej obci pripomína aj náhrobný kameň v tvare padáka a pamätná tabuľa na rodnom dome. Na jeho počesť bola v Múzeu Molpír v Smoleniciach zriadená pamätná izba. Bol vyobrazený aj na známkach.

</doc>
<doc id="11373" title="Ivan Gašparovič" url="https://sk.wikipedia.org/wiki?curid=11373">
Ivan Gašparovič

Doc. JUDr. Ivan Gašparovič, CSc., Dr. h. c. (* 27. marec 1941, Poltár) je bývalý, v poradí tretí prezident Slovenskej republiky. Vo svojej funkcii pôsobil od roku 2004, ako prvý slovenský prezident bol zvolený v dvoch nasledujúcich volebných obdobiach. Jeho funkčné obdobie sa skončilo 15. júna 2014 nástupom nového prezidenta Andreja Kisku.
V minulosti pôsobil aj ako generálny prokurátor ČSFR (19901992), či predseda NR SR (19921998). Bol členom Komunistickej strany, neskôr poslancom za HZDS.
Politická činnosť.
V roku 1968 vstúpil do Komunistickej strany Československa, odkiaľ ho však po pol roku vylúčili.
V roku 1992 vstúpil do Hnutia za demokratické Slovensko (HZDS), v ktorom zotrval 10 rokov. Vo voľbách v júni 1992 bol zvolený za poslanca a následne i za predsedu Slovenskej národnej rady. V tejto pozícii sa výrazne podieľal na odbornej príprave prvej demokratickej Ústavy SR z 1. septembra 1992. 1. januára 1993 sa ako prvý slovenský štátnik prihovoril občanom samostatného štátu.
Od januára 1993 až do októbra 1998 pôsobil na poste predsedu Národnej Rady Slovenskej Republiky. Po predčasných voľbách roku 1994 z tejto pozície dirigoval tzv. "noc dlhých nožov" z 3. na 4. novembra, počas ktorej boli odvolaní ministri Pittner a Janičina. Ústavný súd neskôr rozhodol, že tieto odvolania boli protiústavné. V novembri 1996 zohral Gašparovič kľúčovú úlohu v "kauze Gaulieder". Po vystúpení Františka Gauliedera z poslaneckého klubu HZDS 5. novembra 1996 oznámil predseda NR SR Gašparovič, že od Gauliedera dostal abdikačný list. Napriek tomu, že Gaulieder autorstvo listu poprel, parlament ho 4. decembra 1996 odvolal. Ústavný súd neskôr rozhodol, že odvolanie bolo protiústavné. Gašparovič bol jedným z poslancov, ktorí hlasovali za odvolanie Františka Gauliedera. V roku 2009 v televíznej diskusii pred prezidentskými voľbami to poprel a klamal, tvrdiac, že tak nehlasoval.
Po vypršaní mandátu Michala Kováča bol Ivan Gašparovič od marca do októbra 1998 poverený výkonom právomocí prezidenta Slovenskej republiky.
Volebné obdobie 1998 – 2002.
Vo voľbách roku 1998 bol zvolený za poslanca NR SR, pričom pracoval v Ústavnoprávnom, mandátovom a imunitnom výbore NR SR. Bol členom delegácie NR SR v Medziparlamentnej únii.
15. júla 2002 Gašparovič vystúpil z HZDS „na protest proti nedemokratickým spôsobom jeho riadenia“. Do konca funkčného obdobia v októbri toho istého roku bol nezávislým poslancom.
Prezident Slovenskej republiky.
Prvé obdobie.
V prezidentských voľbách v roku 2004 dostal Ivan Gašparovič 442 564 hlasov (22,28 %). Prvý bol Vladimír Mečiar, ktorý dostal 650 242 hlasov (32,73 %). Obaja kandidáti postúpili do druhého kola. V druhom kole Vladimír Mečiar získal 722 368 hlasov (40,08 %). Jeho súper Ivan Gašparovič však získal 1 079 592 hlasov (59,91 %) a bol zvolený za prezidenta. Do funkcie inaugurovaný 15. júna 2004.
Dňa 18. februára 2006 bol na kongrese strany Hnutie za demokraciu zvolený za čestného predsedu. Ozvali sa aj kritické hlasy, že prezident tým porušil svoj predvolebný sľub občanom, že bude nezávislým prezidentom.
Druhé obdobie.
V svojich druhých prezidentských voľbách dostal v prvom kole Ivan Gašparovič 876 061 hlasov (46,70 %). Druhé miesto obsadila Iveta Radičová, ktorá od voličov získala 713 735 hlasov (38,05 %). Obaja kandidáti postúpili do druhého kola. V druhom kole Radičová získala 988 808 hlasov (44,46 %). Ivan Gašparovič sa umiestnil znovu na prvom mieste s 1 234 787 hlasmi (55,53 %) čím bol po druhýkrát zvolený za prezidenta. Do funkcie prezidenta SR bol inaugurovaný 15. júna 2009.
V prieskume Inštitútu pre verejné otázky z februára 2012 dôveru prezidentovi vyjadrilo 8 % opýtaných. Predošlý rok Ivanovi Gašparovičovi dôverovalo o 4 % ľudí viac.
Počas 2. funkčného obdobia nepredniesol ani jednu správu o stave krajiny napriek tomu, že mu Ústava takúto povinnosť ukladá.
Gašparovičovo funkčné obdobie sa skončilo 15. júna 2014, keď bol inaugurovaný prezident Andrej Kiska.
Ústavný súd 4. decembra 2014 zverejnil rozhodnutie, že prezident Ivan Gašparovič porušil práva Jozefa Čentéša jeho nevymenovaním za generálneho prokurátora. Prisúdil mu odškodné 60 000 €.

</doc>
<doc id="11403" title="Winterova ulica" url="https://sk.wikipedia.org/wiki?curid=11403">
Winterova ulica

Winterova je ulica v Piešťanoch. Pomenovaná podľa Ľudovíta Wintera, budovateľa piešťanských kúpeľov. 
Winterova ulica je hlavnou tepnou centra mesta v smere zo severu na juh, väčšia časť z nej je pešia zóna.
Názov.
Táto ulica v minulosti niekoľkokrát zmenila svoj názov. Prvý historický zaznamenaný názov je "Kráľovský rad" alebo "Kráľovský riadok", následne "Františka Jozefa" (1898-1918), "Masarykova" (1919-1940), "Ulica Samostatnosti" (1940-1952) a "Pavlovova" (1952-1990). Po páde komunizmu sa uzákonil terajší názov "Winterova."
Zaujímavé stavby.
Pri pohľade zo severného konca je výraznejšia pravá (západná) strana, kde sú domy s párnym číslovaním.

</doc>
<doc id="11408" title="Pod Párovcami" url="https://sk.wikipedia.org/wiki?curid=11408">
Pod Párovcami

Pod Párovcami je jedna z hlavných ulíc v meste Piešťany. Na konci 19. storočia sa volala "Gróf Erdődy Ferencz útca" podľa grófa Františka Erdődyho, do roku 1918 sa volala "Erdődyho ulica". Po roku 1945 sa volala najprv "Rooseveltova ulica" podľa prezidenta F. D. Roosevelta, neskôr "Leninova ulica" podľa V. I. Lenina.
V minulosti to bola asi 2 km dlhá cesta spájajúca obec Piešťany (dnes "Staré Piešťany") a kúpeľnú obec "Teplice". Bola pomenovaná podľa aleje spárovaných líp lemujúcich ulicu. Na svojom južnom konci začína ulica pri miestnom Evanjelickom kostole. Smerom na sever sa po pravej strane ulice nachádza Sad Andreja Kmeťa a Hotelová akadémia Ľudovíta Wintera. Na ulici sa tiež nachádza cirkevné Gymnázium sv. Michala Archanjela a priľahlý Kostol sv. Štefana kráľa. Kedysi stál na ulici taktiež Erdődyovský kaštieľ, miestne sídlo šľachtickej rodiny v čase návštev Piešťan. Prízemná budova v tvare písmena U bola zbúraná na prelome 40. a 50. rokov 20. storočia, aby vytvorila miesto. Ulica sa končí pri areáli miestneho letiska.

</doc>
<doc id="11421" title="Dominik Tatarka" url="https://sk.wikipedia.org/wiki?curid=11421">
Dominik Tatarka

Dominik Tatarka (pseudonymy tak, Vasil; * 14. marec 1913, Plevník-Drienové – † 10. máj 1989, Bratislava) bol slovenský prozaik, esejista a publicista.
Životopis.
Narodil sa ako predposledné z ôsmich detí a ako jediný syn. Základnú školu vyštudoval v Plevníku, gymnaziálne štúdia začal v Nitre a dokončil maturitou v roku 1934 na Československom reálnom gymnáziu v Trenčíne. V ďalšom štúdiu pokračoval na Filozofickej fakulte Karlovej univerzity v Prahe, kde v rokoch 1934 až 1938 študoval odbor slovenčina – francúzština. V rokoch 1938 až 1939 študoval na parížskej Sorbonne.
Počas 2. svetovej vojny pracoval ako stredoškolský profesor francúzštiny a slovenčiny na Gymnáziu v Žiline a v Turčianskom Svätom Martine. Počas vojny vstúpil taktiež do KSČ a na jej konci sa aktívne zapojil do SNP.
Po skončení vojny pracoval ako štátny úradník, redaktor vo viacerých denníkoch (napr. Pravda), výtvarný redaktor v Tatran a tiež ako scenárista pre Československý film v Bratislave. Napísal viacero politicky angažovaných diel, v ktorých podporoval politiku KSČ. 
Vydaním knihy Démonovi súhlasu (1956) Tatarka odštartoval nekompromisnú kritiku režimu, ktorá zásadne ovplyvnila jeho ďalší život. V roku 1968 proti okupácii Československa sovietskymi vojskami. Na Námestí SNP v Bratislave, burcoval emócie a podnecoval diskusie.
V roku 1969 mu bol ešte udelený titul zaslúžilý umelec, no po vystúpení z KSČ v roku 1969 bol v roku 1971 vyčiarknutý zo zoznamu členov Zväzu slovenských spisovateľov. Bol prenasledovaný režimom a jeho diela boli stiahnuté z knižníc.
V roku 1970 pracoval v lesnom závode, neskôr si zarábal aj ako zberač odpadkov. Netrvalo dlho a skončil na invalidnom dôchodku. Udržiaval styky s disidentským hnutím, publikoval v samizdate a ako jeden z mála Slovákov podpísal Chartu 77 už v roku 1977.
Bol sledovaný ŠtB (2. odbor XII. správy ZNB) pod kódovým menom „Seladon“ „Opozícia“ a „Pegas“.
V roku 2013, pri príležitosti 100. výročia narodenia, vydala Slovenská pošta poštovú známku s portrétom Dominika Tatarku od akademického maliara Dušana Grečnera.
Hodnotenie.
„Patril ku generácii ľudí, ktorí boli presvedčení, že komunizmus je civilizačná misia, ktorá je spojená s pokrokom.“ tvrdí historik Ústavu pamäti národa (ÚPN) Peter Jašek.
„Najprv sa režimistickým pohľadom díval na obdobie vojnového slovenského štátu a písal schematické romány, napríklad Farskú republiku, neskôr budovateľské romány, kde oslavoval kolektivizáciu, ktorá bola v skutočnosti spojená s množstvom násilia. Vytriezvenie prišlo v druhej polovici 50. rokov. V Démonovi súhlasu (1956) reagoval aj na vraždy v rámci komunistického režimu a stalinizmu,“ približuje historik Ondej Podolec z ÚPN.
Tvorba.
Literatúre sa začal venovať ešte pred 2. svetovou vojnou. Jeho prvotinou boli prózy "Cesty" a "Záchvevy duše", ktoré vyšli v stredoškolskom časopise Svojeť. Prvým knižným dielom sa stalo až dielo "V úzkosti hľadania". Jeho tvorba je poznačená nadrealizmom, odmietaním schematizmu a ideovým negativizmom. Vo svojich dielach prezentuje ako svoje osobné zážitky, tak i snahu o rozbor charakteristík svojich postáv a riešenie spoločenských aj individuálnych problémov. Okrem próz napísal i cestopis a viacero odborných statí o literatúre. Venoval sa i prekladom z francúzštiny (Alfred de Musset, Guy de Maupassant a i.) a napísal i niekoľko filmových scenárov.

</doc>
<doc id="11475" title="Ján Andrej Segner" url="https://sk.wikipedia.org/wiki?curid=11475">
Ján Andrej Segner

Ján Andrej Segner (, ; * 9. október 1704, Bratislava – † 5. október 1777, Halle) bol fyzik, lekár, astronóm, botanik, matematik vynálezca nemeckého pôvodu.
Životopis.
Bol synom výbercu daní a mestského komorného (správcu mestskej pokladne), evanjelika Ján Michal Segner (Segnerovci) zo Svätého Jura a jeho manželky Márie Žofie, rod. Fischerovej. Jeho rodný dom - Segnerova kúria stojí v Bratislave na Michalskej ulici číslo 7 a je dnes chránenou kultúrnou pamiatkou.
Od roku 1714 študoval na mestskom gymnáziu, kde sa už čoskoro preukázalo jeho neobyčajné nadanie na matematiku a fyziku. V roku 1725 začal študovať medicínu, filozofiu a matematiku na univerzite v Jene. Ešte pred dosiahnutím akademickej hodnosti publikoval rôzne menšie práce. Ako promovaný doktor pracoval od roku 1730 opäť vo svojom rodnom meste. Táto práca ho však neuspokojovala a tak sa o dva roky neskôr 1732 vrátil do Jeny, kde nadobudol titul Magistra a od roku 1733 viedol ako súkromný docent prednášky z matematiky a medicíny. V roku 1735 reflektoval na ponuku prísť do Göttingenu, kde mu bol udelený titul profesora matematiky a prírodných vied, vytvorený špeciálne pre neho. Ako jeden z prvých prírodovedcov viedol experimentálne prednášky z chémie, je zodpovedný aj za stavbu Univerzitnej hvezdárne v Göttingene. V roku 1754 bol ako profesor matematiky a fyziky povolaný na Hallskú univerzitu ako nástupca filozofa a matematika Christiana Wolffa. Tu nechal zriadiť Hallskú hvezdáreň. K jeho študentom, ktorí u neho v Halle promovali, patrili Christian Garve 1766 a August Niemeyer 1777. Ako jeden z najvýznamnejších prírodovedcov svojich čias, bol Segner členom Pruskej akadémie vied v Berlíne, Kráľovskej spoločnosti v Londýne a Ruskej akadémie vied v Petrohrade. Zaoberal sa i astronómiou, princípmi existencie svetla, regulovaním krvného tlaku.
Jeho hrob sa nachádza na hallskom cintoríne "Stadtgottesacker".
V Halle je po ňom pomenovaná ulica a škola a kráter na Mesiaci.

</doc>
<doc id="11506" title="Politik" url="https://sk.wikipedia.org/wiki?curid=11506">
Politik

Politik je človek, ktorý sa aktívne zaoberá politikou, ktorý sa angažuje v rámci politického úradu (napr. ako člen vlády, poslanec parlamentu a pod.) alebo politickej strany. Vysokopostavený politik, ktorý sa podiela na vedení štátu, sa označuje ako štátnik (obyčajne v prípade obzvlášť rešpektovaného politika, oplývajúceho znalosťami, zručnosťou a víziou pri vedení štátu).
Politik, ktorý sa angažuje na obecnej úrovni (resp. na úrovni mesta alebo mestskej časti) sa často označuje ako komunálny politik. Za komunálnych politikov sa na Slovensku teda pomenúvajú starostovia (resp. primátori) a poslanci obecného (resp. mestského) zastupiteľstva.

</doc>
<doc id="11509" title="Rýchlodráha" url="https://sk.wikipedia.org/wiki?curid=11509">
Rýchlodráha

Rýchlodráha alebo rýchla železnica je železnica, ktorá slúži na prímestskú (ojedinele aj mestskú) hromadnú dopravu (spája predmestia aj vzdialenejšie mestá s centrom veľkého mesta alebo cez centrum veľkého mesta navzájom), a vyznačuje sa pravidelnými a častými odchodmi vlakov a vysokou výkonnosťou, čo sa dosahuje spravidla vlastnou železničnou traťou (najmä na území mesta), elektrickými lokomotívami, ktoré rýchlo zrýchľujú, vozňami s veľkým počtom dvier a podobne.
Názov je odvodený doslovným prekladom z nemeckého Schnellbahn, hoci správnejší moderný preklad by mal byť „rýchla železnica“. Prvé systémy podobné rýchlodráhe či metru vznikli v Paríži a Londýne. Berlínska „Stadtschnellbahn“ (mestská rýchlodráha) vznikla v decembri 1930. Vo Viedni existovala najprv od roku 1898 „Stadtbahn“ (mestská železnica), ktorá bola zničená počas druhej svetovej vojny, a preto v roku 1962 otvorili „Schnellbahn“ (rýchlodráhu).
Rozdiel voči iným druhom hromadnej dopravy.
Prechod medzi metrom (podzemnou železnicou), rýchlodráhou regionálnou železnicou a dnes už aj tzv. ľahkou železnicou (angl. light rail, nem. Stadtbahn (v modernom zmysle), fr. tram-train) či električkou je často plynulý.
Od metra sa rýchlodráha odlišuje tým, že:
Od regionálnej železnice sa rýchlodráha odlišuje tým, že:
Od električky sa rýchlodráha odlišuje tým, že:
Košická rýchlodráha.
V súčasnosti jedinou rýchlodráhou na Slovensku je rýchlodráha spájajúca Košice s hutníckou fabrikou U. S. Steel Košice, s.r.o., ktorú spravuje Dopravný podnik mesta Košice. Rýchlodráha vedie pozdĺž rýchlostnej komunikácie (hlavný ťah smerom na Rožňavu, Zvolen, Bratislavu) popri MČ Pereš, Poľov, Šaca (časť Ľudvíkov Dvor), má celkovo šesť zastávok (z toho na troch zastavujú len vybrané spoje) vrátane konečnej pri vstupnom areále USS Košice. Na rýcholdráhe premávajú električky, všetkých typov, ktoré jazdia v Košiciach (T6A5, KT8D5, KT8D5R.N2, Pragoimex VARIO LF2 plus) v špičke v niekoľkominútových intervaloch, v sedle každých 30 minút. Električky na rýchlodráhe premávajú maximálnou rýchlosťou povolenou platnými právnymi normami pre električky - 60 km/h, čo však nie je maximálna možná rýchlosť. Rýchlodráha je súčasťou električkovej siete v Košiciach.
V budúcnosti sa uvažuje o vybudovaní úseku trate, ktorý bude napojený na rýchlodráhu a bude spájať letisko s Košicami. Okolo roku 2015 bude električková sieť a sieť ŽSR prepojená a do premávky nasadená tzv. regioelektrička (kombinácia vlaku a električky), čím sa dosiahne prepojenie mesta s bližšími obcami a mestami (Kechnec, Prešov) bez nutnosti prestupovať.
Petržalská rýchlodráha.
V Bratislave sa od konca roku 2008 mala začať budovať rýchlodrážna električková trať na sídlisko Petržalka (označovaná aj ako "Petržalská rýchlodráha" alebo aj "Petržalská električka"). Na trati mali premávať električky dosahujúce vyššie rýchlosti, max. 80 km/h na rozdiel od rýchlosti na "normálnych" tratiach, ktorá je limitovaná na 50 km/h. Táto trať mala byť pripojená k súčasnej električkovej sieti, takže rýchle električky na konci petržalskej rýchlej trate mali zísť na klasickú električkovú trať a pokračovať "normálnou" rýchlosťou. Zastávky (stanice) na trati boli plánované tieto (od juhu na sever): Janíkov dvor, Lúky - juh, Lúky - sever, Petržalka - stred, Háje - juh, Háje - sever, Bosákova, Petržalka - zastávka (prestup na železnicu), SAD Janka Kráľa. Plány boli zmenené a namiesto rýchlodráhy sa projekt zmenil na klasickú pomalú električkovú trať s úrovňovými križovatkami, aké sa nachádzajú v celom meste a s maximálnou rýchlosťou električiek iba 50 km/h.

</doc>
<doc id="11533" title="Vlak" url="https://sk.wikipedia.org/wiki?curid=11533">
Vlak

Vlak je skupina železničných vozidiel, doprevádzaná aspoň jedným hnacím vozidlom, alebo samostatné hnacie vozidlo, alebo traťový stroj, označený predpísanými návesťami pre vlak, obsadený vlakovým personálom a idúci podľa časového poriadku.
Hnacie vozidlá.
Prvé vlaky boli ťahané ľuďmi alebo koňmi (výnimočne hovädzím dobytkom). Neskôr ich nahradil parný rušeň. Ten bol v priebehu 20. storočia vytlačený diesel-elektrickými a elektrickými hnacími dráhovými vozidlami (HDV) - elektrickými rušňami.
Druhy vlakov.
Kategórie vlakov osobnej dopravy.
Vlaky osobnej dopravy - VOD (určené na prepravu osôb a tovaru) na Slovensku
Kategórie nákladných vlakov.
[ * Vlečkový vlak (Vleč) - vlak určený výhradne na obsluhu vlečiek a nákladísk
Vlaky osobitného určenia.
Číselne sa jednotlivé druhy vlakov na Slovensku rozdeľujú :
V iných krajinách sú používané niektoré kategórie rovnaké ako na Slovensku, ako aj významom rovnaké pod inými označeniami kategórií (RE, D, Estrella, IP, ...), ale aj kategórie na Slovensku neexistujúce (ES*, TGV, Talgo, ICE, CIS, NZ, ...).
Zdroj.
http://fpedas.utc.sk/~gasparik/1pojmy.pdf

</doc>
<doc id="11546" title="Zavináč (znak)" url="https://sk.wikipedia.org/wiki?curid=11546">
Zavináč (znak)

Zavináč (slovenský a český názov vznikol podľa rovnomenného jedla) je označenie pre znak @. Znak @ je symbolická skratka pre anglické slovo "at" v zmysle "po" (7 kusov po 2 je spolu 14), pochádzajúce z latinského "ad". 
Jeho najčastejšie súčasné použitie je v elektronickej pošte (e-mail). V e-mailovej adrese oddeľuje meno používateľa (časť pred zavináčom) od označenia počítačovej domény (DNS-ový záznam). Napr. "meno@domena.org" čítame ako „meno zavináč doména bodka org“ (v kontakte s cudzinou „meno ät doména dot org“). Použitie tohto symbolu pre e-mailové adresy zaviedol Ray Tomlinson v roku 1971, pretože predpokladal, že tento zriedkavý znak nebude nikdy použitý ani v mene ani v názve domény.
V online diskusiách býva znak @ občas využívaný ako vokatívny prefix pred menom (prezývkou) oslovovaného uvádzaným na začiatku príspevku napr. . 
Zavináč v iných jazykoch.
Zavináč má v kódovaní Unicode aj v ASCII tabuľke kód 64 (U+0040). Na slovenskej počítačovej klávesnici sa dá vyčarovať aj kombináciou "pravý Alt+V", alebo "Alt+64" (na numerickej klávesnici).

</doc>
<doc id="11571" title="Trója" url="https://sk.wikipedia.org/wiki?curid=11571">
Trója

Trója (u Homéra Ílios alebo Ílion, v rímskej dobe Ilium, dnes pahorok Hissarlik pri Canakkale) v Turecku v západnej Malej Ázii je významné archeologické nálezisko a historické osídlenie od roku 3000 pred Kr. do čias rímskeho cisárstva, ktoré Homér spomína v Iliade a Odysei v súvislosti s Trójskou vojnou. Presne určiť jej polohu, ba dokonca uspokojivo dokázať jej existenciu, sa podarilo až na konci 19. storočia.
Legenda.
Podľa gréckej mytológie Tróju založil Dardanov vnuk Trós a jeho syn Ilos. Bohovia Apolón a Poseidón vybudovali Ilovmu synovi Laomedontovi mestské hradby, neskôr mesto vraj zbúral Herakles a potom bolo znova postavené.
Priamos, syn Laomedontov, bol posledný trójsky kráľ. Jeho syn Paris vyvolal únosom spartskej Heleny trójsku vojnu, v rámci ktorej sa Gréci Tróje zmocnili vďaka ľsti s trójskym koňom v desiatom roku vojny.
Realita.
Nemecký archeológ Heinrich Schliemann objavil 7 základných vrstiev, ktoré ďalší nemecký archeológ, Wilhelm Dörpfeld, rozšíril na dolu uvedených 9 základných vrstiev a americký archeológ Carl William Blegen rozčlenil na 46 fáz:
Vrstvy IVII (3000 pred Kr.1000 pred Kr.) zodpovedajú anatólskej bronzovej dobe: 
Vrstvy VIII a IX (po roku 1000 pred Kr.) nie sú už špecificky trójske, ale v úplnom súlade s gréckou a rímskou antikou. Vrstva VIII je začiatok železnej doby. V rokoch 70085 pred Kr. tu bola grécka osada Ílion. O tomto gréckom meste na tomto území sú už písomné správy. Trója bola často navštevovaná za Alexandra Veľkého (4. stor. pred Kr.) a aj za jeho nasledovníkov (vznikol tu chrám bohyne Atény). V IX. vrstve grécke mesto v rokoch asi 1500 po Kr. vystriedalo rímske mesto Ilium. Vznikla tu radnica a divadlo. V rímskej dobe homérska tradícia znova ožila preto, lebo podľa povesti sa po zničení Tróje, trójske knieža Aineiás s niekoľkými Trójanmi preplavil k brehom italského Latia, kde jeho potomkovia Romulus a Remus založili Rím. Konštantín Veľký zamýšľal pri Tróji založiť hlavné mesto Rímskeho impéria. V čase Byzantskej ríše potom záujem upadol.
Záujem sa obnovil v 18. stor., kedy Tróju už mnohí považovali len za Homérov výmysel.
Objavy.
Heinrich Schliemann ako prvý Tróju preskúmal v rokoch 1871 – 1890. Hľadal tu hlavne Priamov poklad (preto aj poklad, ktorý našiel tak nazval) a na okolí hroby Achilla a Patrokla. Nemeckého obchodníka Heinricha Schliemanna povesť o Tróji nadchla už v detstve. Keď neskôr zbohatol, obetoval svoj majetok na hľadanie zmiznutého mesta. Z historických prameňov vedel, že v staroveku jestvovalo akési ľudské sídlo, ktoré sa volalo Trója, ale po roku 355 po Kr. sa tento názov už v nijakých ďalších záznamoch neobjavuje. Na mieste prvých vykopávok v Turecku nenašiel Schliemann po Tróji ani stopu, a tak sa rozhodol preskúmať pahorok Hissarlik niekoľko kilometrov od pobrežia, ku ktorému sa viazali miestne povesti. V roku 1871 Schliemann so svojou mladou manželkou a skupinou asi sto miestnych robotníkov začal s vykopávkami. Pokračoval v nich takmer dvadsať rokov, až do svojej smrti. Schliemann bol síce nadšený, ale predsa len amatérsky archeológ. Pri výkopových prácach nevedomky zničil doklady, ktoré sa mali starostlivo vytriediť. Navyše odviezol z náleziska rôzne predmety bez toho, aby zabezpečil dokumentáciu o tom, kde boli objavené. Napriek tomu odkryl niekoľko starovekých opevnení a tiež veľa zbraní a kuchynských potrieb. Schliemann, veril tomu, že našiel Tróju. Mnohí historici boli skeptickí, medzi jeho stúpencov patrili naozaj vynikajúci znalci antického staroveku.
Ozajstným skúmaním sa zaoberal W. Dörpfeld (od roku 1882 spolu so Schliemannom a potom po Schliemannovej smrti v rokoch 1893 – 1894). Tento ozajstný odborník spolu so Schliemannom odkryl 9 základných vrstiev. Každá z nich predstavovala nové mesto/dedinu, postavené na troskách predošlého. Jednotlivým fázam pridelili čísla – najstaršej dali názov Trója I – posledné mesto, postavené v rímskom období, nazvali Trója IX (pozri hore). Aj keď bol Schliemann pôvodne presvedčený, že legendárnym mestom, ktoré hľadal, je Trója II, neskôr sa ukázalo, že je ním pravdepodobne Trója VIIa, ktorú do veľkej miery zničil požiar. Podľa nájdených ľudských kostí bádatelia usudzujú, že obyvatelia mesta zomreli násilnou smrťou okolo roku 1260 pred Kr., keď podľa názoru historikov Trója naozaj padla.
No najdôležitejšie boli výskumy americkej univerzity v Cincinnati pod vedením C. W. Blegena z rokov 1932 – 1938, ktorý 9 vrstiev rozčlenil na menších 46 fáz. Americké výskumy boli zverejnené po druhej svetovej vojne.
Najväčšiu zbierku nálezov z Tróje (z pôvodného Schliemannovho daru) vlastnia štátne múzeá v Berlíne.

</doc>
<doc id="12148" title="Melilla" url="https://sk.wikipedia.org/wiki?curid=12148">
Melilla

Melilla, (po arabsky: مليلة, a po tamazightsky (berberský jazyk): Tamlit) je španielska enkláva a prístav v severnej Afrike, v Maroku. Územie je súčasťou španielskej provincie Malaga. Pred vstupom Španielska do EÚ bola Melilla slobodný prístav.
Geografia.
Melilla susedí len s Marokom (dĺžka hranice 9,6 km) a Stredozemným morom. Mesto pozostáva zo starého mesta s hradbami, ktoré je na polostrove, a modernej časti na juhu a západe.
Súčasnosť.
Melilla, rovnako ako Ceuta, sú jedinými európskymi územiami priamo na africkom kontinente. Melilla je pred utečencami chránená trojmetrovým dvojitým plotom v dĺžke sedem kilometrov so strážnymi vežami. Napriek tomu sa množstvo Afričanov každoročne pokúša do nej dostať a odtiaľ priamo do Európy.
História.
Mesto bolo založené Feničanmi ("Rusadir"), neskôr patrilo fenickým Púnom (Kartágo), Rímskej ríši (provincia "Mauretania Tingitana"), Vizigótom, Byzantskej ríši, Vandalom, Arabom a Berberom a od roku 1497 Španielsku. Vzbura španielskych dôstojníkov v tunajšej pevnosti v roku 1936 bola začiatkom španielskej občianskej vojny.
Keď Maroko získalo nezávislosť od Francúzska a Španielska (2. marec 1956, španielske enklávy: mesto Tanger 29. október 1956, enkláva Ifni v roku 1969) požadovalo aj pripojenie enkláv Melilla a Ceuta a niekoľkých malých ostrovov (Perejil, Penon de Velez de la Gomera, Penon de Alhucaimas, Ostrovy Chafarina), čo však Španielsko odmietlo, napriek tomu, že samo požaduje britskú enklávu Gibraltár od Spojeného kráľovstva.
Národnosti a náboženstvá.
80% obyvateľov sú Španieli, zvyšok väčšinou Maročania. Španieli sú prevažne rímskokatolíckeho vierovyznania, Maročania sú moslimovia.
Ekonomika.
Hlavným zdrojom obživy je rybárstvo, lodiarstvo, pílenie dreva, ale aj turistika a európska a španielska podpora.

</doc>
<doc id="12197" title="Hrom" url="https://sk.wikipedia.org/wiki?curid=12197">
Hrom

Hrom je sprievodný akustický jav blesku. Spôsobuje ho rýchle rozpínanie a zmršťovanie vzduchu zapríčinené vysokou teplotou prechádzajúceho elektrického výboja, ktorá môže dosahovať 8 až 33 000 °C.
Pomocou hromu sa dá vypočítať približná vzdialenosť búrky a to tak, že vynásobíme počet sekúnd od záblesku po zahrmenie rýchlosťou šírenia zvuku vo vzduchu -- 330 metrov za sekundu (napríklad 5 sekúnd × 330 metrov = 1 650 metrov).
Hrom má aj veľkú symbolickú hodnotu a to najmä pre staroveké a primitívne spoločenstvá. Bol považovaný za boží hlas (Starý zákon).

</doc>
<doc id="12211" title="Agatha Christie" url="https://sk.wikipedia.org/wiki?curid=12211">
Agatha Christie

Agatha Mary Clarissa Christie, lady Mallowan, rod. Miller, DBE (prechýlene: Agatha Mary Clarissa Christiová, lady Mallowanová, rod. Millerová; * 15. september 1890, Torquay, Anglicko, Spojené kráľovstvo – † 12. január 1976, Wallingford, Anglicko, Spojené kráľovstvo) bola anglická spisovateľka detektívnych románov. Publikovala aj pod pseudonymom Mary Westmacott. Patrí medzi klasikov detektívneho žánru.
Život.
Agatha Christie sa pôvodne chcela stať opernou speváčkou a istý čas študovala spev v Paríži. Po dvoch alebo troch románových pokusoch sa rozhodla napísať detektívku. Jej sestra jej dala stávku; ktorá z nich napíše a prvá vydá detektívku. Agatha stávku prijala. Počas 1. svetovej vojny pracovala v nemocnici, kde získala isté poznatky o jedoch, ktoré využila pri písaní prvého detektívneho románu "Záhada na zámku Styles". V ňom prvýkrát čitateľov zoznámila s postavou Hercula Poirota, malého, trocha výstredného a márnomyseľného Belgičana, žijúceho v Anglicku. Aj keď kniha nemala veľký úspech (predalo sa 2000 výtlačkov), autorka pokračovala v písaní ďalších. Jej popularita postupne vzrastala a v roku 1926 sa dostavil prenikavý úspech. Detektívny román "Vražda Rogera Ackroyda" sa stal bestsellerom. Hoci časť kritiky jej vyčítala nedodržanie tzv. Knoxovho desatora detektívky, svojou originalitou, premyslenou zápletkou a občasným humorným nadhľadom patrí toto dielo medzi najlepšie autorkine práce. Bola vydatá za o 15 rokov mladšieho archeológa. Sama povedala: "Čím som staršia, tým sa môj muž o mňa zaujíma viac."
Diela.
Hercule Poirot vystupuje celkom v 33 románoch a mnohých poviedkach. Agatha Christie vytvorila okrem Poirota aj ďalšiu úspešnú postavu -- milú staršiu dámu so starodievčenskými viktoriánskymi spôsobmi, slečnu Jane Marplovú, ktorá vďaka životu na dedine St. Mary Mead dokonale spoznala ľudskú povahu, čo jej umožňuje mnohokrát triumfovať nad políciou v riešení zložitých kriminálnych prípadov. Slečna Marplová bola predstavená po prvýkrát v románe "Vražda na fare" (orig. "The Murder at the Vicarage") v roku 1931. Agatha Christie pod pseudonymom "Mary Westmacottová" napísala šesť psychologických románov. Pridala ešte devätnásť zväzkov detektívnych poviedok, štrnásť divadelných hier s detektívnym námetom, dve diela literatúry faktu a knihu básní. Množstvo príbehov, či už s Herculom Poirotom alebo slečnou Marplovou, bolo úspešne sfilmovaných. Medzi najznámejšie filmové a televízne adaptácie patrí spracovanie príbehov "Vražda v Orient Exprese", "Desať malých černoškov" (orig. "Ten Little Niggers") či "Smrť na Níle" (orig. "Death on the Nile"). O úspechu Agathy Christie vypovedajú čísla predaných kníh. Doteraz boli na celom svete predané vyše dve miliardy výtlačkov jej diel. Viac predaných exemplárov má zatiaľ Biblia a diela od Shakespeara.
Ocenenia.
Už za jej života sa jej dostalo množstvo pôct a vyznamenaní. Bola predsedníčkou Detektívneho klubu, členkou Kráľovskej literárnej spoločnosti, nositeľkou Radu britského impéria a čestnou doktorkou literatúry. 
Bibliografia.
"Bližšie informácie v hlavnom článku: Zoznam kníh Agathy Christie."

</doc>
<doc id="12263" title="Peter Kellner-Hostinský" url="https://sk.wikipedia.org/wiki?curid=12263">
Peter Kellner-Hostinský

Peter Kellner-Hostinský (vl. menom Peter Pavel Kellner, pseudonymy Peter Dobroslav Kellner, Peter Záboj Hostinský, Peter Z. Hostinský, P. Hostinský, Záboj Hostinský) (* 6. január 1823, Gemerská Poloma – † 10. august 1873, Rimavská Sobota) bol slovenský spisovateľ, novinár, historik, filozof a redaktor Slovenských národných novín.
Životopis.
Narodil sa v rodine evanjelického farára Karola Kellnera a jeho manželky Kataríny rodenej Fabricovej. Vzdelanie získaval v Gemerskej Polome, na gymnáziu v Rožňave a Levoči, neskôr pokračoval v štúdiu na evanjelickom lýceu v Bratislave, kde sa venoval štúdiu filozofie a teológie. Na protest proti zbaveniu Ľudovíta Štúra profesúry odišiel do Levoče. Napriek tomu, že sa chystal na záverečnú kandidátsku teologickú skúšku a na štúdium v zahraničí, ostal napokon študovať v Bratislave právo. Pomáhal Štúrovi redigovať Slovenské národné noviny a Orla tatranského. V období pred revolučným rokom 1848 spolu s Jánom Štúrom vydával Slovenské národné noviny a úspešne zachránil mnoho z rukopisných diel Janka Kráľa. Revolučné roky prežil vďaka slabému zdraviu doma, rokoch 1849 – 1850 bol slúžnym v Rožňave, v rokoch 1850 – 1855 adjunktom v Revúcej, kde spolupracoval so svojim celoživotným priateľom Pavlom Dobšinským. Počas obdobia Bachovho absolutizmu bol ako národovec prenasledovaný a prekladaný z jedného pracovného miesta na druhé (Gelnica, Levoča, Nové Mesto pod Šiatrom). V roku 1860 bol dočasne penzionovaný a žil v Licinciach. V roku 1861 sa stal aktívnym účastníkom memorandových udalostí a v roku 1862 bol vymenovaný za hlavného slúžneho Rimavskej doliny, čo ho prinútilo presťahovať sa do Rimavskej Soboty. Po strate zamestnania sa mu už nepodarilo získať stále zamestnanie, ale pracoval len ako externý pisár pri zostavovaní pozemkových kníh Gemerskej stolice.
Zomrel na choleričný týfus v Rimavskej Sobote 10. augusta o 11 hodine večer.
Tvorba.
Vzbudzuje obdiv už svojou bohatosťou záujmov. Bol nielen novinárom, básnikom, dramatickým spisovateľom, historikom, ale aj filozofom. Patrí mu osobitné miesto, pretože bol autorom prvej štúdie o symbole dvojitého kríža, ktorá vyšla roku 1867 pod názvom "K dejopisu härbu slovenského". Skúma tu byzantský pôvod symbolu a už od jeho príchodu na Veľkú Moravu ho považuje za symbol slovenského národa. Konštatuje, že Slováci ho prijali pri svojom krste, a skutočnosť, že ho uhorskí panovníci používali vedľa iných znamení, je preňho svedectvom, že slovenský národ bol v minulosti uznávaný za osobitný národ a že jeho erb mal čestné miesto medzi znameniami iných národov Uhorska. I keď sú Hostinského názory poznačené dobovým romantizmom, nik mu nemôže uprieť vrúcnosť, ani prvenstvo medzi slovenskými heraldickými prácami. Písal alegorické básne, drámu, filozofické a historické texty, ale taktiež prozaické diela a životopisy. 
Slovenské národné noviny.
Počas redigovania Slovenských národných novín navštevoval ešte právnickú akadémiu v Bratislave, zaoberal sa rozsiahlymi ekonomickými štúdiami, o čom svedčia hlavne jeho úvodníky, uverejnené v druhom ročníku štúrovských politických novín na pokračovanie pod názvom "Pohľady na naše národné hospodárstvo, Príklady urbárskeho odkúpenia, Spôsoby urbárskeho odkúpenia". Hostinský tieto ekonomické rozbory robil na základe dôkladného štúdia literatúry. Svedomito ich ilustroval aj štatistikami. Na základe skúmania minulosti a prítomnosti v Uhorsku ukazoval na neudržateľnosť feudálneho spoločenského zriadenia, ktoré považoval za brzdu rozvoja národného hospodárstva. 
Aj jeho zásluhou sa Slovenskje národňje novini postupne zbavovali osvetovo-buditeľského zamerania a stávali sa prostriedkom politickej výchovy maloburžoáznych a ľudových vrstiev. Preto aj Mikuláš Dohnány vo svojej "Histórii povstaňja slovenskejho" povedal, že tieto noviny "roznášali nové myšlienky a roznecovali lásku k národu; viedli ľud ku prameňom čerstvého života, podávajúc mu spôsob k jeho duchovnému a telesnému dobrobytu". 
Peter Kellner pod menom Záboj-Hostinský uverejňoval v týchto novinách a v ich literárnej prílohe básne, historické a vedecké články. V čase svojho pôsobenia v Bratislave do zániku Slovenských národných novín v júni 1848 napísal trinásť rozsiahlych vedeckých rozpráv a štúdií z odboru národného hospodárstva, filozofie, prírodných vied, dejín literatúry, národopisu, histórie, ľudovej slovesnosti a teórie literatúry. Už táto skutočnosť hovorí jasnou rečou o talentovanosti a vzdelanosti Petra Kellnera-Hostinského, nehovoriac už o jeho neskoršej bohatej a všestrannej publicistickej činnosti.

</doc>
<doc id="12270" title="Katolícke nowini" url="https://sk.wikipedia.org/wiki?curid=12270">
Katolícke nowini

Katolícke nowini (Katolícke noviny)(Katolícke nowiny pre obecní lud) Šimona Klempu boli noviny vychádzajúce raz týždenne v rokoch 1849 až 1856, čiže v čase Bachovho absolutizmu, v Pešti.
Šimon Klempa bol „skladateľ“ týchto „Katolíckych novín pre obecní ľud“, ktorých prvé číslo vyšlo v Pešti 7. novembra 1849 a posledné roku 1856, (za svojho redigovania), sa na ňu sťažovať nemohol. Katolícke nowini vydával Spolok na vydávanie dobrých a lacných kníh v Pešti, ktorý okrem týchto vydával aj maďarské a nemecké Katolícke noviny. Spolok financovala vysoká cirkevná hierarchia, sympatizujúca s maďarskou Starokonzervatívnou stranou, reprezentujúcou záujmy reakčnej vysokej maďarskej šľachty. Preto aj Katolícke nowini boli krajne reakčné, protiľudové a protislovenské. Vychádzali vo veľmi zlej slovenčine, pretože Klempa neovládal ani jej gramatiku, ani pravopis a štylistiku.
Napriek nízkej novinárskej i jazykovej úrovni a malému počtu predplatiteľov, nemal redaktor Katolíckych novín starosti finančného charakteru, lebo vysoké katolícke duchovenstvo hradilo ich pasívnu bilanciu. Okrem toho arcibiskup nariadil každému slovenskému katolíckemu cirkevnému zboru ich povinné odoberanie. Len tak sa mohlo stať, že po krátkom čase mali tieto noviny až 1800 odberateľov - čo bolo na vtedajšie slovenské pomery vysoké číslo. Ani to však im nepomohlo. Široká čitateľská obec ich ako reakčné noviny ignorovala a posudzovala ich podobne, pravda z iných hľadísk, ako úradné Slovenské noviny.
Protinárodné i protiľudové Klempove noviny sa stretli na Slovensku s ráznym odporom. Ich hlavným protivníkom sa stal banskoštiavnický časopis Cyrill a Method.
Katolícke nowini Šimona Klempu zastávali opačnú, a treba zdôrazniť, že reakčnú politickú líniu v porovnaní s banskoštiavnickým Cyrillom a Methodom. Slovenskí národovci sa tiež pohŕdavo vyjadrovali o jazyku týchto novín, ktorý nazývali „klempovčinou“. Reakčný Klempov tlačový orgán sa staval proti všetkým obranným akciám ľudu, proti stupňujúcemu sa triednemu i národnostnému útlaku. Sociálne neduhy slovenskej spoločnosti pripisoval alkoholizmu. Hovoril o ňom ako o jedinej príčine biedy nášho obyvateľstva, čo bolo v rozpore so skutočnosťou. Preto sa ani nemôžeme diviť, že redakcia Katolíckych novín vystríhala ľud pred vzburami, zaberaním veľkostatkárskej pôdy i pred kritikou panujúceho spoločenského poriadku.
V slovenskej tlači do tých čias nikdy nevyšlo také hanobenie a cynické vysmievanie sa z biedy slovenského sedliaka, ako v Katolíckych novinách Šimona Klempu, ktoré sa vydávali za „priateľa slovenského ľudu“. „"…Bi ťi potrebnuo bolo aj té dluhé wlasi obrezať, ňe tak pre wlasi, jak pre rozum; nebo wíš, že Slovák od dáwna powedá: dluhé wlasi, krátki rozum...Len ti moj sedláčku zostaň pri twojom kopite a to jest pluh a ňeobzeraj sa za panstwom!"“.
Po svojom prechode do Pešti sa podľa všetkého Ján Palárik, predtým šéfredaktor Cyrilla a Methoda, podriadil arcibiskupovi Scitovskému, ba súhlasil aj s tým, aby namiesto Klempu prevzal redigovanie Katolíckych novín, ktoré potom viedol od roku 1852 do polovice roku 1855. Zmiernil reakčný charakter tohto tlačového orgánu a napravil ich aj po stránke jazykovej. Celkom však ich reakčný tón nevládal odstrániť.
V roku 1857 začal vychádzať ako výsledok zlúčenia Katolíckych nowín s banskobystrickým Cyrillom a Methodom.
Zdroj.
 

</doc>
<doc id="12294" title="Michael Ridpath" url="https://sk.wikipedia.org/wiki?curid=12294">
Michael Ridpath

Michael Ridpath (* 1961) je britský spisovateľ trilerov z finančníckeho prostredia.
Život.
Jedného dňa si Michael Ridpath, úspešný londýnsky obchodník s obligáciami, kúpil počítač a po večeroch zo zábavy napísal triler z finančníckeho prostredia. Literárna agentka Carol Blakeová román náhodou objavila v záplave nevyžiadaných rukopisov. Autor dostal zmluvu na 250 tisíc libier, zahraničné práva boli predané do 23 krajín a pripravuje sa filmová verzia. 
Po veľkom úspechu svojej prvej knihy sa Ridpath vrátil k práci v Saudskej medzinárodnej banke, kde pôsobí dva dni v týždni a ďalšie tri dni píše v prenajatej kancelárii svoj ďalší román. 

</doc>
<doc id="12316" title="Ladislav Nádaši-Jégé" url="https://sk.wikipedia.org/wiki?curid=12316">
Ladislav Nádaši-Jégé

Ladislav Nádaši-Jégé (vl. menom MUDr. Ladislav Ľudovít Jozef Nádaši, pseudonymy "Dr. Ján Grob", "Jégé" a i.; * 12. február 1866, Dolný Kubín – † 2. júl 1940, Dolný Kubín) bol slovenský prozaik.
Život.
Narodil sa v rodine advokáta Antona Nádašiho a jeho manželky Emílie, rodenej Ujhélyiovej. Vzdelanie získaval v Kežmarku, Ružomberku, Gyöngyösi a v Levoči, neskôr pokračoval v štúdiu na lekárskej fakulte v Prahe. Takmer celý svoj život prežil ako lekár v Dolnom Kubíne. Bol tiež aktívnym spolupracovníkom a hlavným redaktorom novín Naša Orava, neskôr zodpovedným redaktorom "Oravy". V 30. rokoch sa jeho zdravie prudko zhoršilo, najmä po odchode jeho dcéry do protektorátu. Nikdy sa z toho nespamätal a krátko na to zomrel na srdcovú porážku.
Tvorba a myslenie.
Jeho prvé literárne diela vznikli v čase jeho lekárskych štúdií. V tom období sa tiež stal aktívnym členom spolku Detvan, ktorý podporoval jeho literárne aktivity. Svoje diela uverejňoval spočiatku časopisecky (Národnie noviny, Slovenské pohľady, Slovenský denník, Národný denník a i.). Písal humoresky, črty, besednice, novely, a až neskôr sa venoval písaniu románov. Najlepšie romány napísal v 20-tych rokoch 20. storočia. V tom čase sa venoval najmä próze s historickou tematikou. Vplyv na jeho tvorbu mali ruskí realistickí autori, no tiež francúzsky naturalista Émile Zola. Jeho štúdium histórie ho presviedčalo, že človek sa v podstate nemení, no spoločenský vývin neustále napreduje. Ako lekár pozeral na človeka skepticky, ale aj napriek tomu je v jeho diele predsa len človek-jednotlivec nositeľom progresívnych hodnôt pokroku a vynikajúci nad všeobecnú úroveň prostredia humanizmom, vzdelaním alebo štátnickými schopnosťami.

</doc>
<doc id="12317" title="Johann Gutenberg" url="https://sk.wikipedia.org/wiki?curid=12317">
Johann Gutenberg

Johannes Gensfleisch, zvaný Gutenberg (* cca 1400, Mainz kraj Rheinhessen-Pfalz– † 3. február 1468, Mainz), bol nemecký kovorytec a vynálezca. Preslávili ho najmä vynálezy a inovácie v oblasti mechanickej kníhtlače.
Životopis.
Narodil sa ako syn kupca Friela Gensfleischa zur Ladena (ďalšie meno zum Gutenberg jeho otec prijal podľa miesta, kde neskoršie žil). 
Gutenbergov hlavný vynález nebola kníhtlač (ako sa niekedy chybne uvádza), tá bola vynájdená už pred ním. Zatiaľ čo predtým sa praktizovala bloková tlač, keď sa každá stránka kompletne odliala, či vyrezala z dreva a potom vytlačila (a mohla sa vyhodiť, na novú stranu musela byť vytvorená nová), Gutenberg prišiel s myšlienkou zostaviť stranu z jednotlivých znakov (písmen), ktoré sa dali preskupiť a znova použiť na inú stranu, čo celú tlač podstatne zlacnilo a urýchlilo. Gutenbergov vynález umožnil tlačiť obrovské množstvá celých kníh (predtým boli tlačené iba časti kníh) a spôsobil tak v Európe informačnú explóziu. 
23. februára 1455 začal Gutenberg hromadnú tlač tzv. Gutenbergovej Biblie, prvá Biblia, ktorá sa na svete objavila vo väčšom množstve. Gutenberg sa však dostal do problémov – nebol dobrý obchodník a jeho finančné problémy ho doviedli až k zhabaniu strojov a do problémov so zákonom. Zomrel v roku 1468 v chudobe.
Prínos.
Aj keď Gutenberg sám so svojím objavom neprerazil, tento objav sa ukázal byť veľmi dôležitý, lebo odštartoval sériovú výrobu kníh a v súvislosti s tým informačnú a vedeckú revolúciu a rozšírenie vzdelanosti medzi širšie vrstvy.
V súčasnosti na svete stále existuje 49 Gutenbergových Biblií, ide zrejme o najstaršie knihy vytlačené Gutenbergovou metódou.

</doc>
<doc id="12370" title="Slovenský kras" url="https://sk.wikipedia.org/wiki?curid=12370">
Slovenský kras

Slovenský kras (zastarano "Juhoslovenský kras") je krajinný celok geomorfologickej oblasti Slovenské rudohorie. Bol tu vyhlásený Národný park Slovenský kras.
Polohopis.
Južný okraj vymedzuje štátna hranica s Maďarskom, východným smerom leží Košická kotlina, severne Volovské vrchy, Rožňavská kotlina a Revúcka vrchovina. Západným smerom nadväzuje Juhoslovenská kotlina a Bodvianska pahorkatina.
Charakteristika.
Slovenský kras je tvorený vápencovými náhornými planinami oddelenými hlbokými údoliami s množstvom podzemných i povrchových krasových javov. Najvyššími vrcholmi tejto oblasti sú Pipitka () a Matesova skala ().
V minulosti bolo celé územie zalesnené listnatými lesmi. Pôvodné dubové, lipové, habové a bukové porasty však boli čiastočne vyťažené. Neporušené lesné porasty sa zachovali v hlbokých roklinách a na svahoch ťažko prístupných planín. V oblasti slovenského krasu rastie veľmi mnoho druhov chránených teplomilných rastlín. Vzácne rastlinné spoločenstvá sa vyskytujú na silno zamokrených lúkach v okolí Štítnického potoka. Pestré prírodné podmienky ovplyvňujú rozšírenie a vývoj živočíchov. Miešajú sa tu druhy horské, lesné i stepné. Špecifické druhy živočíchov žijú v jaskyniach a priepastiach. 
Slovenský kras odvodňujú rieky Slaná, Muráň a Turňa s väčším množstvom drobnejších prítokov. Slovenský kras patrí do teplej klimatickej oblasti so zimnými priemernými teplotami −2−5 °C a letnými teplotami 1618 °C. Počet dní so snehovou pokrývkou sa pohybuje okolo 6080, počet letných dní medzi 3050.
Na území Slovenského krasu sa nachádza okolo 1300 jaskýň, z ktorých je sprístupnená Domica, Gombasecká jaskyňa, Jasovská jaskyňa, Krásnohorská jaskyňa a Ochtinská aragonitová jaskyňa.
Podcelky.
Slovenský kras sa delí na 9 podcelkov, ktoré zahŕňajú aj 2 časti:
Ochrana prírody.
Národný park Slovenský kras sa rozprestiera na juhovýchode Slovenska. S hraničiacim Aggteleckým národným parkom (Maďarsko) tvorí jednotný celok, ktorý ako súvislé územie svojou rozlohou predstavuje najrozsiahlejšie krasové územie planinového typu v strednej Európe. Na ploche vytvára Slovenský kras svojou prírodnou a kultúrnohistorickou rozmanitosťou jednu z najkrajších oblastí Slovenska. Za chránenú krajinnú oblasť bol Slovenský kras vyhlásený v roku 1973 a v roku 1977 bol ako prvý na Slovensku zaradený do medzinárodnej siete biosférických rezervácií v rámci programu UNESCO Človek a biosféra a patrí tak medzi jednu zo štyroch slovenských biosférických rezervácií .

</doc>
<doc id="12378" title="Kyla Cole" url="https://sk.wikipedia.org/wiki?curid=12378">
Kyla Cole

Kyla Cole, vlastným menom "Martina Jacová", (* 10. november 1978, Prešov) je slovenská modelka a erotická herečka. Dnes sa považuje za jeden z najdrahších erotických modelov sveta.
Po páde komunizmu odišla do USA. Do modelingovej scény sa dostala v marci 2000, kedy bola vymenovaná za „Pet of the month“ (domáci maznáčik mesiaca) Penthousu. Má za sebou stovky výstupov (fotky, filmy) - spravidla nahá - a je na obaloch najpopulárnejších erotických časopisov sveta. 
Účinkovala v mnohých filmoch porno režiséra Andrewa Blakea (vo filmoch "Blonde and brunettes" a "Exhibitionists" v roku 2001 a "The Villa" v roku 2002), ako aj vo filme "Pets in paradise" 2001 od Penthousu. Údajne pracuje na ďalšom filmovom projekte. 
Od augusta 2003 do apríla 2004 bola moderátorkou týždennej relácie Láskanie na slovenskej televíznej stanici TV Markíza. 
Vlastní a prevádzkuje vlastnú webstránku, prostredníctvom ktorej je v kontakte so svojimi fanúšikmi.

</doc>
<doc id="12401" title="Karol Kuzmány" url="https://sk.wikipedia.org/wiki?curid=12401">
Karol Kuzmány

Karol Kuzmány (* 16. november 1806, Brezno – † 14. august 1866, Štubnianske Teplice) bol významný slovenský spisovateľ, novinár a estetik, priekopník slovenskej prekladovej literatúry, spoluzakladateľ a v rokoch 18631866 podpredseda Matice slovenskej, evanjelický farár a superintendent (biskup).
Životopis.
Vzdelanie začal získavať v rodisku, na gymnaziálnych štúdiách v Dobšinej a v Gemeri (18171822) si osvojil aj znalosť latinčiny, gréčtiny a maďarčiny. V roku 1822 prišiel do Bratislavy na lýceum, a jeho pobyt tu ho posilnil v národnom povedomí a rozšíril jeho znalosti o minulosti a prítomnosti slovanských národov. Už tu bol ovplyvnený učením Jána Kollára o slovanskej vzájomnosti. Ako vychovávateľ v rodine Jána Prónay v novohradskom Romháni sa naučil po francúzsky. Tieto znalosti využil aj v Hronke, kde sa častejšie odvolával na francúzsku literatúru.
V roku 1828 odišiel na univerzitu do nemeckej Jeny, kde vtedy študovalo veľa Slovákov. Tu mal na neho najväčší vplyv profesor filozofie Jakub Fridrich Fries, ktorého názory nachádzame aj v Kuzmányho neskorších estetických štúdiách (O kráse), ako aj profesor histórie Heinrich Luden. Ako väčšina štúrovcov aj on prijal filozofické názory Heglove a odmietal kantovskú filozofiu. 
Po návrate z Nemecka sa stal profesorom kežmarského gymnázia (18291830) a vedúcim spolku slovenských študentov. V 18301832 evanjelický farár vo Zvolene. Po roku 1832 pôsobil ako farár v Banskej Bystrici, kde začal aj roku 1836 vydávať Hronku. Ona mala tiež čeliť rozkolísanosti v oblasti spisovného jazyka a upevňovať pozície spisovnej češtiny aj na Slovensku. Preto sa aj Kuzmány vzdal spolupráce s vydavateľmi literárneho almanachu Zora, ktorý prinášal príspevky v bernolákovskej slovenčine, hoci sám prispel do jej prvého zväzku. Kuzmány Hronku, ktorá vychádzala tri razy do roka, začal vydávať bez akýchkoľvek redaktorských skúseností.
V rokoch 18491860 prednášal na evanjelickej teologickej fakulte Univerzity vo Viedni, 1860 patentálny superintendant, sprvu sídlil v Banskej Bystrici, od 1863 v Martine, kde bol zároveň i farárom a úradujúcim prvým podpredsedom Matice slovenskej. Výrazne prispel i k založeniu slovenského gymnázia v Martine.
Tvorba.
Kuzmányho literárna tvorba členená na prózu, poéziu i literárnu estetiku, ako aj na vydávanie literárneho časopisu, spadá do rokov jeho mladosti. Písal reflexívne a vlastenecké básne, napísal spoločenský román v listoch pod názvom "Ladislav", idylický epos "Běla" a estetickú rozpravu "O kráse". Svojim literárnym časopisom "Hronka" rozvíjal aj kultúrny život stredného Slovenska, ktorý upadol po zániku „Učenej spoločnosti banského okolia“. V dobe neoabsolutizmu, keď okrem iného zastával aj funkciu univerzitného profesora teológie a neskôr superintendanta (biskupa) autonómnej evanjelickej cirkvi, ako aj v šesťdesiatych rokoch, keď bol podpredsedom Matice slovenskej, písal už menej, dokonca sa aj úplne odmlčal. V období bachovského absolutizmu pôvodca návrhu na usporiadanie evanjelickej cirkvi v Uhorsku.
Napísal tiež v nemeckom jazyku odborné práce o cirkevnom práve. Venoval sa aj prekladaniu zo svetovej literatúry.
Tento muž patrí nesporne k najvýznamnejším slovenským osobnostiam 19. storočia. Bol znalec literatúry, talentovaný básnik, estetik i schopný organizátor a novinár. Pochovaný je na Národnom cintoríne v Martine.
Zaujímavosti.
Pozoruhodná je Kuzmányho vlastenecká poézia, z ktorej báseň "Sláva šľachetným" je známa ako národná hymnická pieseň "Kto za pravdu horí".
V rámci cyklu Dejiny kresťanstva vznikol v Slovenskej televízii v roku 2001 dokumentárny film o Karolovi Kuzmánym (scenár Miloš Kovačka, réžia Fedor Bartko).

</doc>
<doc id="12406" title="Medzinárodné bankové číslo účtu" url="https://sk.wikipedia.org/wiki?curid=12406">
Medzinárodné bankové číslo účtu

Medzinárodné bankové číslo účtu (, skr. IBAN) je medzinárodne štandardizovaná forma čísla bankového účtu, ktorá umožňuje strojové automatizované spracovanie bezhotovostných platieb, jednoznačnú identifikáciu účtu, krajiny a bankovej inštitúcie príjemcu platby a tým minimalizuje chybovosť, zjednodušuje a urýchľuje medzinárodné bezhotovostné platby.
Koncept IBAN bol vytvorený Európskym výborom pre bankové štandardy v spolupráci s Medzinárodnou organizáciou pre normalizáciu (ISO) a jeho podoba je definovaná v medzinárodnej norme ISO 13616. Aj keď pôvodne mal IBAN uľahčovať bezhotovostné prevody iba medzi krajinami Európskej únie, v súčasnosti tento štandard využíva väčšina európskych krajín, ale aj krajiny na Blízkom a Strednom východe, či v Karibiku. Podľa registra organizácie SWIFT, ktorá je od roku 2006 registračnou autoritou pre IBAN, ho v marci 2016 používalo 71 krajín sveta.
Štruktúra IBAN.
IBAN môže byť tvorený max. 34-znakovou kombináciou písmen a číslic. V písomnej forme je IBAN medzerami rozdelený na skupiny po 4 znaky, v elektronickej forme sa medzery medzi skupinami znakov vypúšťajú.
IBAN tvorí kombinácia veľkých písmen a číslic v nasledovnej štruktúre:
Slovensko.
Na Slovensku je IBAN povinný od 1. februára 2016. IBAN pre slovenské banky má vždy 24 znakov:

</doc>
<doc id="12466" title="Anonymova kronika" url="https://sk.wikipedia.org/wiki?curid=12466">
Anonymova kronika

Anonymova kronika (iné názvy: Činy Uhrov, Skutky Uhrov, Gesta Hungarorum, lat. "Gesta Hungarorum") je kronika neznámeho kráľovského notára, známeho neskôr pod označením "Anonymus" alebo "Magister P.", ktorá vznikla okolo roku 1200 alebo o čosi skôr v 12. stor. 
Autor sa v kronike sám označuje ako "P." ("P. dictus magister et gloriosissimi condam regis notarius") – i keď P. môže značiť tiež skratku "praedictus" ("prv menovaný") alebo ako "Anonymný notár kráľa Bela" ("Anonymus regis Belae notarius"), pričom slovo "Anonymus" možno chápať ako meno "Anonym" alebo ako prívlastok "anonymný". Kráľom Belom sa pravdepodobne myslí uhorský kráľ Belo III.
Dielo.
Kronika opisuje dejiny Maďarov od pravlasti v Skýtii až po knieža Gejzu a založenie uhorského štátu, so silnou aktualizáciou významu oligarchie. Anonymova kronika zakladá stredovekú, latinsky písanú uhorskú historiografiu. Väčšina osôb a udalostí je autorovou fikciou, sčasti zrejme prevzatou zo staršej ústnej tradície.

</doc>
<doc id="12488" title="Zoznam pápežov" url="https://sk.wikipedia.org/wiki?curid=12488">
Zoznam pápežov

Toto je kompletný zoznam osôb s titulom rímsky pápež. Rímsky pápež je hlavou katolíckych cirkví. Jeho súčasný úradný titul pápeža znie „biskup rímsky, nástupca kniežaťa apoštolov, prímas taliansky, arcibiskup a metropolita rímskej cirkevnej provincie, suverén štátu mesta Vatikán“. Od 6. storočia sa využíva aj titul „"servus servorum Dei"“ (sluha sluhov Božích). Ďalšími titulmi pápežov sú Summus Pontifex a Pontifex Maximus. Do roku 2006 pápežom prislúchal aj titul „patriarcha západu“. Okrem rímskych pápežov používa titul pápež ešte niekoľko kresťanských náboženských vodcov. Súčasným, 266. pápežom Katolíckej cirkvi je pápež František.
Zoznam pápežov býva často upravovaný. Každý rok je zoznam publikovaný spolu so životopismi jednotlivých pápežov v cirkevnej ročenke Annuario Pontificio. Zmeny sú spôsobované najmä pre nejasnosť platných nástupníctiev v niektorých starších dátumoch. Z prvých päťdesiatych pápežov bolo 48 vyhlásených za svätých, pričom z prvých 31 pápežov 28 zomreli ako mučeníci.

</doc>
<doc id="12584" title="Astronomický objekt" url="https://sk.wikipedia.org/wiki?curid=12584">
Astronomický objekt

Astronomický objekt (iné názvy: kozmický objekt [v užšom zmysle], vesmírny objekt [v užšom zmysle], nebeský objekt [v užšom zmysle]) je prirodzene sa vyskytujúce teleso, zoskupenie telies (alebo podobných objektov) alebo štruktúra, ktorá podľa súčasného poznania existuje vo vesmíre. 
Astronomické objekt verzus astronomické teleso.
Astronomický objekt, ktorý je telesom (t.j. jednotlivá súdržná štruktúra držaná pohromade najčastejšie gravitáciou), sa nazýva aj astronomické teleso, kozmické teleso (v užšom zmysle), nebeské teleso (v užšom zmysle) či vesmírne teleso (v užšom zmysle) (Niekedy sa však názvy kozmické/nebeské/vesmírne teleso používajú aj na označenie akéhokoľvek astronomického objektu a Zeme). Príklady astronomických telies sú planétky, mesiace, planéty a hviezdy.
Astronomické objekty sú gravitačne viazané štruktúry, ktorých spoločnou vlastnosťou je určitá pozícia v priestore, ale môžu sa skladať z viacnásobných nezávislých astronomických telies alebo objektov. Medzi astronomické objekty patria okrem astronomických telies aj napr. hviezdokopy, hmloviny alebo celé galaxie.
Kométa sa dá opísať ako astronomické teleso, keď uvažujeme, že ide buď iba o zmrznuté "jadro" tvorené z ľadu a prachu, alebo ako astronomický objekt, keď uvažujeme, že je tvorená "jadrom", rozptýlenou komou a "ohonom".

</doc>
<doc id="12586" title="Cambridge (Cambridgeshire)" url="https://sk.wikipedia.org/wiki?curid=12586">
Cambridge (Cambridgeshire)

Cambridge je staré anglické univerzitné mesto a regionálne centrum grófstva Cambridgeshire. Leží približne 80 kilometrov severne až severovýchodne od Londýna a je obklopené množstvom menších mestečiek a dedín. Nachádza sa takisto v srdci Silicon Fen, ktorý má reputáciu ako high-tech centrum Británie.
Mesto Cambridge je známe hlavne vďaka University of Cambridge, na ktorú sa hlásia mnohí študenti z celého sveta. Je užitočné vedieť, že názov mesta "Cambridge" sa vyslovuje /'keɪm.bɹɪdʒ/ na rozdiel od druhého mesta Cambridge ležiaceho v Gloucestershire, ktoré sa vyslovuje /'kæm.bɹɪdʒ/

</doc>
<doc id="12664" title="Vlkolak" url="https://sk.wikipedia.org/wiki?curid=12664">
Vlkolak

Vlkolak (nárečovo a po česky: "vlkodlak", nárečovo: "vlkolak") je v ľudových poverách a mytológii človek, ktorý sa dočasne za určitých okolností (najmä v noci) mení na vlka, správa sa ako vlk a vykonáva rôzne zlé skutky.
Podobne definuje vlkolaka okultizmus: Je za neho považovaný človek, ktorý sa sám, úmyselne, pomocou magického rituálu alebo vplyvom mesačných či démonických síl, v určitom časovom období mení na vlka. Človek si po premene väčšinou nič nepamätá, cíti sa unavený a na niekoľko hodín upadá do hlbokého spánku.
V rôznych ľudových poverách a legendách ide o vlčieho démona spútaného s telom človeka. Vlkolaci na seba údajne často berú podobu vlka. Podľa legendy však uhryznutie vlkolaka upíra zabije. Naproti tomu sú vlkolaci údajne samostatnou prastarou rasou a obývajú Zem už od nepamäti.
Cudzie slovo pre „vlkolactvo“ je lykantropia ("lycos" – vlk, "anthropos" – človek), čo je z dnešného lekárskeho pohľadu chorobná predstava duševne chorých, že sú premenení na divé zvieratá, najmä vlkov. Z dnešného „alternatívneho“ pohľadu je to zvláštny stav mysle a vedomia, kde si človek predstavuje, že je vlk alebo sa na neho mení. V legendách a mýtoch sa vyskytujú aj iní lykantropovia ako vlkolaci, vo fantasy literatúre sú obľúbení najmä mohutní medveďolaci.
Dobrá stránka.
V dnešnej dobe sú vlkolaci spájaní aj s dobrom. Prechováva sa názor, že nemôžu za svoje postihnutie a svedomie im pracuje ako normálnym ľuďom. Stále častejšie vystupujú vo filmoch a knihách na strane dobra a sú spájaní s bojmi s upírmi.
Moderná stránka doby sa odrazila aj na vlkolačstve. Niektoré príbehy pracujú s nápadom vlčích génov vstreknutých do krvi človeka a tým vytvorenie polo človeka - polo vlka.
Dejiny.
Pôvodom tejto dnešnej povery je severogermánska predstava, že duša opúšťa telo spiaceho človeka a preberá podobu vlka alebo medveďa.
Rusky boli vlkodlaci označovaný pojmom Волка ( Volka )
Predstava, že sa ľudia môžu meniť na zvieratá (najmä vlky), je podobne ako myšlienka o existencii upírov, archetypálna a preto medzi obyvateľstvom stále silno pôsobí. Už v jaskynných maľbách v Lascaux sa lovci zobrazujú prestrojení za zvieratá a samozrejme takéto prestrojenie existuje u šamanov po celom svete dodnes.
Už u prvých známych národov v Škandinávii, v Pobaltí, u Keltov a pod. sa vlk, ktorý je schopný vidieť a loviť v noci, považuje za zviera svetla a sily. Aj grécky Zeus mal v sebe aspekt vlka a aj predstava o tom, že ľudia a bohovia menia podobu, bola v antike veľmi bežná. V 5. storočí sa grécky historik Herodotos zmieňuje o tom, ako sa Gréci a Skýti usadili na pobreží Čierneho mora a považovali tam žijúcich domorodcov Neuriánov za čarodejníkov, ktorí na sebe vedia brať vlčiu podobu kedykoľvek chcú. Predpokladalo sa, že ide o kanibalov.
Najstaršie doklady o vlkolakoch v germánskej oblasti nájdeme v "Völsunga saga", u Bonifácia a v stredoveku u biskupa Burcharda z Wormsu (965–1025).
V 15. a 16. storočí bola viera na zvieracie premeny taká veľká, že každý, kto bol podozrivý, že je vlkolak bol zlikvidovaný (upálený alebo obesený) podobne ako čarodejnice. Len vo Francúzsku sa medzi rokmi 1520 a 1630 vyskytlo vyše 30 000 prípadov vlkolactva, čo sa vysvetľuje jednak kanibalizmom vyhladovaných roľníkov a jednak halucináciou postihnutých, že sú vlkolaci.
Ešte v 18. storočí sa verilo, že premenu na vlka môže spôsobiť priloženie vlčej kožušiny alebo opasku z vlčej kože.
V 20. storočí sa motív vlkolaka sa stal jedným z klasických tém hororových filmov.
Viera, že sa človek niekedy môže premeniť na dravcov existuje aj v Ázii (tigre) a v Afrike (lev, leopard, hyena).
Príčina.
Z dnešného pohľadu ide o legendy, duševné choroby, halucinácie, prípadne prípady kanibalizmu. Existuje napríklad teória, že v stredoveku išlo o halucinácie spôsobené chlebom upečeným z obilia napadnutého námeľom, čiže ražnou hubkou, ktorá produkuje LSD. V minulosti, ešte aj v 20. storočí, spôsoboval takýto chlieb masovú hystériu, paranoju a halucinácie celých dedín a regiónov.

</doc>
<doc id="12814" title="Žirafa núbijská" url="https://sk.wikipedia.org/wiki?curid=12814">
Žirafa núbijská

Žirafa núbijská alebo žirafa škvrnitá (lat. "Giraffa camelopardalis", z ) je párnokopytník patriaci do rodu žirafa žijúci v savanách severnej Afriky v počte 4800 jedincov.
Opis.
Žirafa je najvyššia zo všetkých suchozemských živočíšnych druhov. Má charakteristický predĺžený krk a nohy. Samce dosahujú výšku 4,8 až 6 metrov a hmotnosť . Samice sú obyčajne trošku menšie a ľahšie. Medzi významné anatomické znaky patria veľké oči a uši, dlhé nohy s veľkými chodidlami a tenkým chvostom. Na hlave má žirafa dva až štyri rožky (osikony), ktoré sú väčšie u samcov než u samíc. 
Správanie.
Žirafy môžu žiť aj samostatne, často sa však zoskupujú do čried.
Prirodzenými nepriateľmi žiráf sú levy, leopardy a hyeny. Žirafy však proti nim nie sú úplne bezmocné, jedným mohutným kopom sú schopné na mieste zabiť aj leva.

</doc>
<doc id="12825" title="Strana maďarskej komunity – Magyar Közösség Pártja" url="https://sk.wikipedia.org/wiki?curid=12825">
Strana maďarskej komunity – Magyar Közösség Pártja

Strana maďarskej komunity – Magyar Közösség Pártja (do mája 1998 Maďarské kresťanskodemokratické hnutie – Magyar Kereszténydemokrata Mozgalom, skratka MKDH-MKDM, od mája 1998 do septembra 2012 Strana maďarskej koalície – Magyar Koalíció Pártja), skratka SMK-MKP, je mimoparlamentná liberálno-konzervatívna politická strana pôsobiaca na Slovensku. Je najvýznamnejšou etnicky maďarskou stranou v novodobých dejinách Slovenska. V rokoch 1990-2010 mala zastúpenie v Národnej rade Slovenskej republiky, v rokoch 2004-2019 v Európskom parlamente. Jej zvláštnosťou oproti ostatným parlamentným stranám je, že nemá stranícke organizácie na celom Slovensku, ale iba na juhu krajiny (vzhľadom na svoju orientáciu primárne na etnicky maďarské obyvateľstvo, ktoré obýva práve túto oblasť). Predsedom strany je od roku 2020 Krisztián Forró.
História.
Strana maďarskej komunity vznikla zlúčením troch strán v roku 1998. 
Volebné obdobie 2016-2020.
SMK vo voľbách nedosiahla 5 % hranicu a tak sa nedostala do Národnej rady.
V októbri 2019 sa SMK-MKP dohodla so stranami MOST – HÍD a MKDA-MKDSZ na volebnej spolupráci v súvislosti s nadchádzajúcimi parlamentnými voľbami vo februári 2020. Ku spolupráci maďarské strany prinútili najmä prieskumy verejnej mienky, ktoré všetkým stranám po dobu niekoľkých mesiacov predpovedali výsledok pod hranicou zvoliteľnosti a takto chcel strany zabrániť prepadnutiu hlasov. O volebnom lídrovi kandidátky sa ešte rozhodne, pravdepodobne to bude člen MOST – HÍD, avšak nie predseda Béla Bugár. Spoločná strana do volieb bude niesť meno „Strana regiónov Most MK“, pričom vznikne premenovaním MKDA-MKDSZ na volebnú stranu.
Volebné obdobie 20202024.
Po neúspechu všetkých maďarských strán v parlamentných voľbách v roku 2020 viedli MKÖ-MKS, SMK-MKP a MOST-HÍD rokovania o ďalšej spolupráci. 20. augusta 2020 podpísali v Komárne deklaráciu o spolupráci. V marci 2021 predstavili, že rokovania boli úspešné a že pripravujú založenie novej strany Aliancia - Szövetség. Pokiaľ to situácia umožní, má Aliancia vzniknúť ako nová strana, pokiaľ nie, na Alianciu premenuje strana MKÖ-MKS. V novej strane má post predsedu obsadiť SMK-MKP, post predsedu republikovej rady MOST-HÍD a post odborného podpredsedu MKÖ-MKS.
Volebné výsledky.
Výsledky volieb do Národnej rady SR (do r. 1993 Slovenskej národnej rady), v ktorých sa zúčastnila strana SMK-MKP a jej predchodkyne MK a ostatné strany maďarskej národnostnej menšiny na Slovensku.
1 volieb sa zúčastnila vtedy jediná zaregistrovaná politická strana maďarskej menšiny na Slovensku Spolužitie – Maďarské kresťanskodemokratické hnutie (ESWMK)
2 volieb sa zúčastnila dvojkoalícia maďarských menšinových strán Maďarské kresťanskodemokratické hnutie a Együttélés-Spolužitie-Wspólnota-Soužití (MKM-EGY). Tretia Maďarská občianska strana (MPP-MOS) získala len 2,29 % hlasov (10. miesto) a do SNR sa nedostala.
3 volieb sa na spoločnej kandidátke Maďarskej koalície (MK) zúčastnili tri politické strany maďarskej národnostnej menšiny: Maďarské kresťanskodemokratické hnutie (Magyar Kereszténydemokrata Mozgalom), Spolužitie (Együttélés) a Maďarská občianska strana (Magyar Polgári Párt)
4 do konca volebného obdobia koalíciu opustilo KDH (február 2006) a strana ANO, ktorá bola z koalície vylúčená. V ANO prebehol rozkol a s koalíciou naďalej držali nezávislí poslanci združení okolo Ľubomíra Lintnera, tzv. lintnerovo krídlo.
Výsledky volieb do Európskeho parlamentu, v ktorých sa zúčastnila strana SMK-MKP.
Volebné preferencie.
Volebné preferencie strany v percentách podľa Štatistického úradu SR do marca 2009. ("Pozn.: Od júla 2006 do apríla 2007 sa skúmali sympatie k politickej strane.") Od apríla 2009 preferencie podľa agentúry Focus. "(Pozn.: Referencie podľa agentúry Median SK – júl 2009, august a november 2010, január, apríl a august 2011, júl a október 2012.)"
Hrubo vyznačené preferencie znamenajú prekročenie hranice 5 % potrebnej na vstup do parlamentu.
1 prieskum vykonaný bez zaradenia strany Petra Pellegriniho
2 prieskum vykonaný so stranou Petra Pellegriniho
Politici Strany maďarskej koalície.
Články o politikoch Strany maďarskej koalície sú uvedené v kategórii .

</doc>
<doc id="12869" title="Strana mladých ľudí" url="https://sk.wikipedia.org/wiki?curid=12869">
Strana mladých ľudí

Strana mladých ľudí, skratka Mladí ľudia (v rokoch 2003-2007 Ľudová únia, skratka ĽÚ, v rokoch 2007-2013 Liberálna strana, skratka LS) je mimoparlamentná politická strana pôsobiaca na Slovensku.
História.
ĽÚ a LS.
Strana bola zaregistrovaná na Ministerstve vnútra SR 28. marca 2003 pod pôvodným názvom Ľudová únia. Vznikla odštiepením časti politikov od materskej ĽS-HZDS pod vedením Vojtecha Tkáča. V rokoch 2003 – 2006 mala zástupcov v parlamente, ktorí boli zvolení na kandidačnej listine ĽS-HZDS. Ich maximálny počet bol v roku 2003 11. Už po vzniku strany v roku 2003 sa uvažovalo o zlúčení s ďalšími odídencami z HDZS združenými v Hnutí za demokraciu. K tomu nedošlo, avšak strany zosúladili svoj postup pri voľbách v roku 2004, čo sa odzrkadlilo na spoločnej kandidátnej listine pre voľby do Európskeho parlamentu a pre podporu oboch strán pre Ivana Gašparoviča v prezidentských voľbách. 26. marca 2007 bol názov strany zmenený na názov Liberálna strana.
Mladí ľudia.
V roku 2013 stranu prevzala skupina študentov, resp. čerstvých absolventov, ktorí chceli vstúpiť do politiky, ale nie do niektorej z etablovaných strán. Hlavnými predstaviteľmi strany boli v roku 2015 členovia predsedníctva Jakub Kráľ, ktorý vyštudoval hospodársku informatiku, novinárka Petra Števková, ekonóm Richard Nagy a informatik Miloš Babušík. Novú stranu cez podpisy občanov nechceli zakladať kvôli nedostatkom financií. Preto sa dohodli s predstaviteľmi pôvodnej Liberálnej strany na prevzatí strany. Ich volebný program pre parlamentné voľby v roku 2016 zahŕňal opatrenia ako rovná daň, odluka cirkví od štátu, ako aj dve linky metra v Bratislave. V programe majú deväť priorít.
Volebné preferencie.
Volebné preferencie strany v percentách podľa Štatistického úradu SR.Od marca 2005 boli preferencie strany také nízke, že ju štatistický úrad v zozname neuvádza. 
Politici Liberálnej strany.
Články o politikoch Liberálnej strany sú uvedené v kategórii .
Vedenie strany.
Vedenie ĽÚ zvolené 9. októbra 2004 na republikovom kongrese strany v Spišskej Novej Vsi:
Vedenie Mladých ľudí v októbri 2018:

</doc>
<doc id="12949" title="Zvolenská kotlina" url="https://sk.wikipedia.org/wiki?curid=12949">
Zvolenská kotlina

Zvolenská kotlina je geomorfologický celok v oblasti Slovenské stredohorie. Kotlina leží medzi Banskou Bystricou, Zvolenom, Detvou a Ľubietovou.
Vymedzenie.
Na severe hraničí so Starohorskými vrchmi, Nízkymi Tatrami a Horehronským podolím, na východe s Veporskými vrchmi a Poľanou. Južným smerom sa nachádzajú Ostrôžky a Javorie a západne ležia Kremnické vrchy.
Geomorfologické členenie.
Zvolenská kotlina sa delí na 9 podcelkov:
Charakteristika.
Zvolenská kotlina má charakter hornatiny. Najvyšším vrchom je Čierny diel (). Veľká časť územia je pokrytá prevažne listnatými lesmi. V hojnej miere je zastúpený buk, hrab, dub a javor, z ihličnatých stromov sa v menšej miere vyskytuje borovica a smrek. Zvolenskou kotlinou preteká rieka Hron s prítokmi Slatina a Neresnica.
Podľa klimatických podmienok radíme Zvolenskú kotlinu medzi oblasti mierne teplé. V zimnom období vystupujú priemerné teploty na -2 až -4 °C, letné priemerné teploty sa pohybujú okolo 17 až 18 °C, počet letných dní býva medzi 40 – 50, počet dní so snehovou pokrývkou je 50 – 70.
Chránené územia.
Zvolenská kotlina je kraj s množstvom prírodných zaujímavostí a kuriozít. Nenachádza sa tu žiadna chránená krajinná oblasť, ale viaceré maloplošné chránené územia, ako napr. NPR Plavno, Ponická dúbrava, PR Urpínska lesostep, Kozlinec, Čačínska cerina, Jelšovec, Prosisko, NPP Mičinské travertíny, PP Zolniansky lahar a Potok Zolná, Pyramída, CHA Arborétum Borová hora a iné.

</doc>
<doc id="12965" title="S1m0ne" url="https://sk.wikipedia.org/wiki?curid=12965">
S1m0ne

S1m0ne alebo Simone je americká filmová sci-fi dráma z roku 2002 napísaná, režírovaná a produkovaná novozélandským režisérom Andrew Niccolom v hlavnej úlohe s Al Pacinom.
Obsah.
Hlavný hrdina Viktor Taransky je režisérom, scenáristom a producentom v jednej osobe, ktorého prenasleduje smola. Jeho posledný film bol prepadák a teraz mu navyše utiekla hviezda jeho nového filmu. Na dôvažok, vedenie štúdia s ním zruší zmluvu. Nič však nie je stranené. Po vyhodení zo štúdia sa rozhodne Viktor vyskúšať nový počítačový program, ktorý dostal od známeho tesne pred jeho tragickou smrťou. Program umožňuje nahradiť skutočných hercov počítačovými simuláciami. V zúfalej snahe ukončiť film na vlastnú päsť, Viktor použije tento program a ako hlavnú hrdinku si vyberie simuláciu číslo 1 - nádhernú Simone. Stane sa nečakaná vec. Film má obrovský úspech a Simone sa cez noc stane hviezdou. Nikto však netuší, že predstaviteľka Simone nie je reálna bytosť a Viktor sa to snaží zatajiť. Musí však kvôli tomu čeliť jednému problému za druhým.

</doc>
<doc id="12981" title="Synonymum" url="https://sk.wikipedia.org/wiki?curid=12981">
Synonymum

Synonymum (z gr. "συν'sýn" = spolu + "ὅνομα'ónoma" = meno) je slovo, ktoré inak znie, ale má rovnaký alebo blízky význam ako iné slovo.
Synonymá sa odlišujú významovými odtienkami alebo štylistickými príznakmi. V jazyku sú zviazané s javom synonymie, ktorej podstatou je to, že jednej veci alebo predmetu (denotátu) zodpovedá viacero výrazových jednotiek (designátorov). Pri lexikálnych synonymách popri významovej zhode sa zdorazňujú aj odlišné prvky. Patrí medzi ne rozličná spájateľnosť synoným a rozličná sféra použitia.
Podľa prítomnosti štylistických príznakoch rozoznávame synonymá také, aký ráz má ich konkrétny príznak, resp. do akej štýlovej vrstvy sa zaraďujú (terminologické, hovororové, knižné, administratívne, publicistické, slangové a pod., z časového a frekvenčného hľadiska zastarené, archaické, historické, zriedkavé). Táto mnohotvárnosť jazykových štýlov sa opiera o práve o synonymiu.
Medzi členmi synonymických radov možno rozlíšiť rozmanité vzťahy dané rozdielom významových odtienkov alebo štylistickými rozdielmi, prípadne obidvoma týmito príznakmi súčasne. Významové rozdiely sa môžu prejavovať 
Z hľadiska formy môžu byť synonymá nielen slová, ale aj slovné spojenia (určiť hranice – ohraničiť) a frazeologické jednotky (hrať si do karát – nahrávať si).
Synonymá môžu byť špecifikom každého jednotlivca: existujú veci alebo deje, ktoré je každý zvyknutý pomenúvať iným z viacerých možných názvov (napr. šaty môžu byť vyrobené z nejakého „materiálu“ alebo ušité z určitej "látky"; význam je však v oboch prípadoch rovnaký napriek diametrálnej morfologickej odlišnosti dvoch rôznych slov pomenúvajúcich tú istú vec). Niekedy – najmä v umeleckom slovnom prejave – sa synonymá na pomenovanie tej istej veci používajú zámerne z dôvodu pestrosti jazykového prejavu.
Príčiny vzniku.
Príčiny vzniku synoným môžu byť vnútrojazykové: 
alebo synonymum môže vzniknúť vonkajším vplyvom: 
Absolútne synonymá.
Niektorí jazykovedci neuznávajú existenciu úplných, tzv. absolútnych synoným. Ak sa predsa v jazyku vyskytnú, zvyčajne jeden člen postupne nadobúda nejaký príznak, napr. nadobúda povahu termínu (brzdiť, z dvojice brzdiť – hamovať) alebo zastaráva (bál z dvojice bál – ples).
V jazyku však sú aj také dvojice, pri ktorých nenájdeme zjavný rozdiel. 

</doc>
<doc id="13022" title="Faistský disk" url="https://sk.wikipedia.org/wiki?curid=13022">
Faistský disk

Faistský disk alebo disk z Faistu je archeologický nález z mesta Faistos na Kréte.
Je to hlinený disk s priemerom asi a hrúbkou so špirálovito usporiadanými, opakujúcimi sa obrazcami po oboch stranách. Jednotlivé obrazce vznikli odtlačením pečate do vlhkej hliny. Ak sa preukáže predpoklad, že ide o nápis, je to prvý dokument vytvorený technológiou pohyblivých typov. Jeho účel, význam a miesto výroby ostávajú predmetom diskusie. Vystavený je v archeologickom múzeu v gréckom meste Irakleio na ostrove Kréta.
Dejiny objavu.
Disk objavil 3. júla 1908 taliansky archeológ Luigi Pernier v pivnici pod priestorom č. 8 v budove č. 101 minojského paláca vo Faiste, neďaleko náleziska Hagia Triada na južnom pobreží Kréty.
Dátum vzniku.
Disk bol datovaný Pernierom do 17.storočia pred Kr., je teda starý približne 3 500 rokov. Hoci je tento disk všeobecne považovaný za skutočný historický predmet, vyskytli sa aj názory, že ide o podvrh alebo mystifikáciu.
Obrazce.
Na disku je 241 obrazcov, z ktorých niektoré sa opakujú; jedinečných znakov je 45. Mnohé z nich predstavujú ľahko identifikovateľné predmety dennej potreby, postavy alebo časti tela, zvieratá alebo rastliny. Arthur Evans symboly označil číslami od "01" do "45" a toto označenie sa používa dodnes. Okrem toho sa medzi obrazcami objavuje 18 krát malá diagonálna čiarka. Obrazce disku boli predbežne zaradené do tabuliek Unicode pod číslami 101D0–101FF.
Pokusy o rozlúštenie.
Viacerí autori považovali obrazce na disku za nápis a pokúsili sa o jeho komparáciu s inými systémami zápisu a o rozlúštenie jazyka a/alebo nápisu. Objavili sa názory, že disk predstavuje astronomický dokument, kalendárny záznam alebo hernú dosku.
Už v čase vzniku disku šlo zrejme o zastarané písmo, pretože sa našli hlinené tabuľky z rovnakej doby s rozvinutejším, tzv. lineárnym písmom A. Bádatelia predpokladali, že by mohlo ísť o kultový hymnus, pretože sa dá rozpoznať rytmické usporiadanie symbolov a opakovanie určitých kombinácií znakov.
Aartunov preklad.
Nórsky jazykovedec Kjell Aartun v roku 1991 po dlhoročnom štúdiu navrhol nové riešenie. Znaky vykladá ako semitské písmo. Semiti sa nazývajú národy východného a južného Orientu, ktorí sa v bronzovej dobe usídlili až v Etiópii a Hornom Egypte. Odtiaľ vraj pred 4500 rokmi prišli na Krétu. Na základe porovnávania s inými starosemitskými písomnými pamiatkami sa Aartun nazdáva, že sa mu podarilo rozlúštiť text na disku: "„Chcem ovlažiť, pluh, tvoje pole. Chcem ovlažiť, radlica, tvoju oráčinu.“" Podľa Aartuna týmito slovami vyzýva žena muža k pohlavnému aktu; podľa neho ide v týchto štyridsiatich piatich veršoch o rituál zbavenia panenstva. Každý rok na jar sa pohlavne zrelé dievčatá vo veľkom počte zúčastňovali vo Faiste na iniciačnom rituáli, kde obetovali svoje panenstvo božstvu a stali sa ženami. Disk bol podľa tohto výkladu akýmsi spevníkom (a návodom) pre kňazov. Hromadné deflorácie vykonávané kňazmi ako súčasť rituálu plodnosti sa vraj vyskytovali aj v Babylone. Návrh Kjella Aartuna na výklad textu má svoj zmysel a vo vedeckých kruhoch sa stretol s ojedinelým súhlasom.
Lineárne písmo A na hlinených tabuľkách z archívov, ktoré sa Evansovi nepodarilo rozlúštiť, je podľa Kjella Aartuna zjednodušená každodenná verzia kultovo-náboženských hieroglyfov z tohto disku, ktorá slúžila na zaznamenávanie údajov z oblasti správy a zákonodarstva.

</doc>
<doc id="13037" title="Organizácia pre hospodársku spoluprácu a rozvoj" url="https://sk.wikipedia.org/wiki?curid=13037">
Organizácia pre hospodársku spoluprácu a rozvoj

Organizácia pre hospodársku spoluprácu a rozvoj (OECD z angl. "Organisation for Economic Co-operation and Development") je medzivládna organizácia tridsiatich šiestich ekonomicky najrozvinutejších štátov sveta, ktoré prijali princípy demokracie a trhovej ekonomiky. OECD vznikla v roku 1961 (zakladajúci dokument bol podpísaný 14. decembra 1960) transformáciou Organizácie pre európsku hospodársku spoluprácu ("OEEC", "Organisation for European Economic Co-operation"), ktorá bola pôvodne zriadená v roku 1948 na administráciu povojnového Marshallovho plánu. Slovensko sa členom OECD stalo v decembri v roku 2000.
Ciele.
OECD koordinuje ekonomickú a sociálno-politickú spoluprácu členských štátov, sprostredkuje nové investície a presadzuje liberalizáciu medzinárodného obchodu. Cieľom OECD je napomáhať k ďalšiemu ekonomickému rozvoju, potlačovaniu nezamestnanosti, stabilizácii a rozvoju medzinárodných finančných trhov.
Medzi hlavné orgány OECD patrí rada, zložená z ministrov ako zástupcov členských štátov, ďalej výkonný výbor, sekretariát v čele s generálnym tajomníkom a niekoľko odborných komisií.
Sídlom sekretariátu OECD je Château de la Muette v Paríži.
Členské štáty.
Ak nie je uvedené inak, ide o zakladajúci štát.
Austrália (od 1971), Belgicko, Česko (od 1995), Čile (od 2010), Dánsko, Estónsko (od 2010), Fínsko (od 1969), Francúzsko, Grécko, Holandsko, Island, Izrael (od 2010), Írsko, Japonsko (od 1964), Kanada, Kórejská republika (od 1996), Litva (od 2018), Lotyšsko (od 2016), Luxembursko, Maďarsko (od 1996), Mexiko (od 1994), Nemecko, Nový Zéland (od 1973), Nórsko, Poľsko (od 1996), Portugalsko, Rakúsko, Slovensko (od 2000), Slovinsko (od 2010), Spojené kráľovstvo, Spojené štáty, Španielsko, Švajčiarsko, Švédsko, Taliansko, Turecko, (od 2020) Kolumbia.
S OECD spolupracuje Európska komisia, všetky členské štáty EÚ a ďalších takmer 70 štátov.

</doc>
<doc id="13065" title="Zámok Versailles" url="https://sk.wikipedia.org/wiki?curid=13065">
Zámok Versailles

Zámok vo Versailles (po francúzsky "Château de Versailles", vyslov: šató de versaj) je významný zámok v meste Versailles pri Paríži, ktorý vznikol v čase vrcholu kráľovskej moci vo Francúzsku, ako symbol absolutistickej monarchie. 
S prestávkou za vlády regenta Filipa II. Orleánskeho bol zámok od roku 1682 až do Francúzskej revolúcie (1789) sídlom kráľovského dvora a vlády Francúzska.
Versailles je jedným z najväčších palácov Európy a je považovaný za vrchol zámockej architektúry v Európe. Viaceré európske paláce sa snažili byť akousi kópiou Versailles (Petrodvorec, Schönbrunn, Eszterháza a pod.).
Opis areálu.
Po príchode od rýchlodráhy návštevník postupne uvidí:
Zámok.
Samotný zámok má tieto časti: vľavo "Južné krídlo", v strede "Kráľovské nádvorie", vpravo "Severné krídlo", úplne vpravo "Opera", za Kráľovským nádvorím "Mramorový dvor" obklopený "jadrom zámku", ktoré sa končí "Zrkadlovou sieňou".
Jadro zámku má pôdorys v tvare písmena U. Jadrom zámku bola kráľova spálňa s oblokmi vedúcimi do štvorcového dvora (Mramorový dvor), kam sa schádza francúzska šľachta pri kráľovom rannom „lever“ (vstávanie). Do kráľovej spálne sa prechádzalo cez bohato zdobené spálne.
Najpriestrannejšia miestnosť jadra zámku (vzadu, tam kde začína záhrada) je "Zrkadlová sieň", ktorú roku 1678 postavil Mansart. Je dlhá a je zaklenutá klenbou, s bohatou maliarskou kresbou. Obloky na jednej strane zodpovedajú zrkadlám na stene oproti, „zažali tisíce svetiel, ktoré sa odrážali v zrkadlách a na briliantoch gavalierov a dám“.
Fasáda zámku obrátená do nádvoria má typické prvky architektúry zo začiatku 17. stor.: striedanie tehál a otesového kameňa a končisté strechy. Nádvorie so sochami, kde sa konali divadelné predstavenia. Úplne odlišne pôsobí fasáda obrátená do záhrady. Prvé poschodie členia pilastre a rytmicky vystupujúce portiky, najvyššie poschodie je s malými polkruhovitými oknami.
Prísne horizontálna strecha celého zámku urážala oko súčasníkov, privyknutých na strmé francúzske strechy. Zlé jazyky tvrdili, že zámok pripomína dom, ktorého horné poschodie zhorelo. Výrazne horizontálna strecha umožňovala lepšie spojenie zámku s parkom a celým zámockým komplexom.
Záhrada (park).
Versailleský park za budovou zámku je neoddeliteľne spätý so zámkom. Jeho krása spočíva najmä v tom, že je veľmi prehľadný a pomerne súmerný. Z hornej zámockej terasy sa rád díval Ľudovít XIV. Najvýraznejšia časť parku sa rozprestiera pozdĺž hlavnej osi zámku tvoriacej predĺženie cesty vedúcej z Versailles do Paríža. 
Pozdĺž hlavnej osi vedie najprv z hlavnej terasy schodisko dole k Latoninej fontáne, za ktorou nasleduje Kráľovská aleja lemovaná stromami a ukončená slávnym Apolónovým vodometom (s pozlátenou sochou Apolóna). Pozdĺž hlavnej osi nasleduje tzv. Veľký kanál (obrovský „bazén“ v tvare kríža), ktorý vzadu už takmer splýva s horizontom. Napravo od Veľkého kanála sa nachádza komplex Trianon (pozri dole). Napravo a naľavo od hlavnej osi záhrady sa nachádzajú rôzne fontány a minizáhradky.
Versailleský zámok a park neoživovali iba húfy dvoranov, obyvateľov zámku, na výzdobu a oživenie použili stavitelia aj rozsiahlu sochársku výzdobu. Na každom kroku sa stretneme so sochami hermami a s vázami ozdobenými reliéfmi. Celá plastická výzdoba je venovaná jedinému tematickému okruhu takmer ako v gotických katedrálach. Oslava kráľa, ktorý si sám zvolil prímeno kráľ Slnko, sa tu premieňa na oslavu mladosti a krásy boha Apolóna; raz odpočíva v chladivej jaskyni obklopený nymfami, inokedy sa vynára vo svojom voze z vody hladiny. 
Trianon.
Úplne vzadu, napravo od Veľkého kanála je: zámok "Veľký Trianon", zámok "Malý Trianon", zámok "Francúzsky pavilón", "Belvedere", "„Chrám“ lásky" a tzv. "Veľké jazero" obklopené tzv. "Osadou kráľovnej" (umelá dedina z pôvodne 12 domov – "Dom kráľovnej, Mlyn, Gazdovstvo" a pod.).
K dejinám pozri hore roky 1668, 1761 – 1768 a 1783 – 1786. Do Veľkého Trianonu sa pôvodne uchýlil kráľ, keď ho unavil rušný život v zámku. Palác je prízemný, stredný otvorený portikus pripomína stĺpovú sieň optického peristylu. Asymetrická záhradná fasáda zodpovedá požiadavke spojenia stavby s okolím tak, aby ju nezatláčala a dodáva stavbe prívetivejší vzhľad. Od obdobia renesancie to bol prvý pokus oživiť krásu klasickej polychrómie.

</doc>
<doc id="13071" title="Oxidačné číslo" url="https://sk.wikipedia.org/wiki?curid=13071">
Oxidačné číslo

Oxidačné číslo, mocenstvo alebo oxidačný stupeň, alebo oxidačný stav je veličina, vyjadrujúca skutočný náboj častice v jednotkách elementárneho náboja (napr. katión Rb+ má oxidačné číslo I), príp. hypotetický náboj atómu viazaného v zlúčenine. Hypotetický náboj sa určí tak, že sa väzbové elektróny zdieľané dvojicou viazaných atómov priradia elektronegatívnejšiemu atómu z dvojice (napr. hliník v oxide hlinitom má oxidačné číslo III a kyslík -II - Al2IIIO3-II). Taktiež je možné priradiť oxidačné číslo aj skupine atómov (napr. fosforečnanový anión PO43- má oxidačné číslo -III).
Oxidačné číslo nie je skutočná fyzikálna veličina, slúži len ako pomôcka (hlavne) pri tvorbe názvoslovia anorganických zlúčenín. Jeho hodnota sa zapisuje rímskymi číslicami ako horný index napravo od atómu (resp. skupiny atómov) a pohybuje sa v intervale od -IV do VIII, v prípade skupiny atómov aj viac - napr. X pre skupinu (S4)X v tetrationanovom anióne S4O62-.
Pravidlá stanovenia oxidačného čísla.
Pre stanovenie oxidačných čísel v časticiach (látkach) treba vychádzať z hodnôt elektronegativít jednotlivých prvkov, zo vzorca a z definície, že súčet oxidačných čísel jednotlivých atómov častice (látky) sa rovná celkovému náboju častice (látky). Pre určenie hodnoty oxidačného čísla ďalej platia nasledovné pravidlá (skôr uvedené pravidlo je nadradené neskôr uvedenému):
Poznámky.
 zatiaľ ide iba o návrh 

</doc>
<doc id="13108" title="Stano Radič" url="https://sk.wikipedia.org/wiki?curid=13108">
Stano Radič

Stanislav Radič (* 7. máj 1955 – † 8. apríl 2005, Bratislava) bol známy slovenský scenárista, moderátor, satirik, kabaretiér. Manžel Ivety Radičovej.
Pôvodným povolaním sociológ sa predovšetkým v 90. rokoch presadil na slovenskej humoristickej scéne. Niekoľko rokov pracoval v Metodicko-výskumnom kabinete Slovenského rozhlasu. Od roku 1983 pôsobil ako redaktor a neskôr ako vedúci redakcie zábavy v Slovenskom rozhlase. Autorsky spolupracoval hlavne s Jarom Filipom. V roku 1990 bol zvolený za poslanca Slovenskej národnej rady za VPN a od roku 1993 pôsobil v slobodnom povolaní prostredníctvom neziskovej organizácie NEO a agentúry Filipson, ktorých bol aj spoluzakladateľom .
Stano Radič zomrel na infarkt krátko pred svojimi 50. narodeninami. V tom čase sa spolu s dcérou viezol vo svojom aute po Plynárenskej ulici v Bratislave.

</doc>
<doc id="13118" title="Pavol Habera" url="https://sk.wikipedia.org/wiki?curid=13118">
Pavol Habera

Pavol Habera (*12. apríl 1962, Brezno, Česko-Slovensko), rodený Pavel Habera a v súčasnosti viac známy ako Paľo Habera, je slovenský spevák, hudobník, skladateľ a muzikálový herec. Výraznú popularitu nadobudol v 80. rokoch ako líder skupiny Team, neskôr prostredníctvom sólovej dráhy, ale aj ako kritický porotca v televíznej hudobnej show, Slovensko hľadá Superstar.
Biografia.
Študoval ekonómiu, ale profesionálne sa venuje hudbe. Pred nástupom na základnú vojenskú službu pôsobil v kapele "Tristo hrmených – 300 HR" (Andrej Šeban  – gitara, Pavol Habera – spev, A. Andrašovan – basgitara, M. Binder – klávesové nástroje, T. Krnáč – bicie) neskôr v skupine "Burčiak" (Paľo Daněk – basgitarista, Andrej Šeban – gitara, Martin Karvaš – klávesy, Ivan Jombík – bicie) . Po vojenskej službe pôsobil v skupine "Avion" (Fero Griglák – gitara, Peter Peteraj – gitara, Pavol Kozma – bicie, Martin Karvaš – bassová gitara, Pavol Habera – spev) . Od roku 1988 hrá s martinskou skupinou Team. Najčastejším Haberovým textárom je Daniel Hevier. Pavol Habera žil istý čas aj v USA, momentálne býva v Prahe. Hrá v muzikáli "Traja mušketieri" v pražskom divadle Broadway. Jeho životnou partnerkou je česká modelka Daniela Peštová, s ktorou má dcéru Elu a syna Paula. Pavol Habera bol členom poroty súťaže Slovensko hľadá SuperStar a v súčasnosti je porotcom v súťaži Česko Slovenská Superstar. Je známy predovšetkým ako spevák, uplatňuje sa však aj ako skladateľ. Zložil napríklad hudbu k hitu Karla Gotta „Když muž se ženou snídá“. Z jeho dielne sú aj pesničky „Kým vieš snívať“ a „Príbeh nekončí“, hymny súťaží Slovensko hľadá SuperStar a Česko Slovenská Superstar. V roku 1991 vyhral Zlatého slávika. V roku 1993 hral hlavnú postavu vo filme Fontána pre Zuzanu 2.
28. 6. 2021 hral hlavnú postavu sitkomu Susedia.

</doc>
<doc id="13260" title="Rudolf Zajac" url="https://sk.wikipedia.org/wiki?curid=13260">
Rudolf Zajac

MUDr. Rudolf Zajac (* 9. február 1951, Bratislava) je slovenský lekár, bývalý minister zdravotníctva Slovenskej republiky.
Život.
Rudolf Zajac v roku 1975 absolvoval Lekársku fakultu Univerzity Komenského v Bratislave a nastúpil na Urologické oddelenie Fakultnej nemocnice v Bratislave. V nemocnici pôsobil ako urológ a rádiodiagnostik až do roku 1990. V roku 1979 získal atestáciu 1. stupňa z odboru urológia a v 1984 atestáciu 2. stupňa. Od roku 1990 až do 2002 bol v komerčnej sfére riaditeľom Tatra–Alpine a.s.
Je ženatý a má dve deti.
Politická činnosť.
Od roku 2001 pôsobil ako expert Aliancie nového občana pre zdravotníctvo až do roku 2005. V parlamentných voľbách v roku 2002 bol zvolený za poslanca národnej rady za ANO. Svoj poslanecký mandát si neuplatnil, pretože sa stal členom vlády a od 16. októbra 2002 bol ministrom zdravotníctva. Počas funkčného obdobia zaviedol viacero reformných opatrení, napríklad spoplatnenie návštev u lekára a pobytu v nemocnici. Po skončení funkčného obdobia ho vo funkcii vystriedal Ivan Valentovič. Rudolf Zajac je od roku 2006 členom Občianskej konzervatívnej strany.

</doc>
<doc id="13262" title="Martin Fronc" url="https://sk.wikipedia.org/wiki?curid=13262">
Martin Fronc

Doc. Mgr. Martin Fronc, PhD. (* 28. november 1947, Košice) je bývalý poslanec Národnej rady Slovenskej republiky, bývalý podpredseda KDH a bývalý minister školstva Slovenskej republiky. Vo voľbách do NRSR v marci 2012 úspešne kandidoval na 9. mieste kandidátky KDH.
Život.
Martin Fronc je ženatý a má tri deti.
Politická činnosť.
Od roku 1990 je Martin Fronc členom Kresťanskodemokratického hnutia (KDH), od decembra 2000 členom predsedníctva. Vo parlamentných voľbách v jeseni 1998 bol zvolený za poslanca Národnej rady SR. V novembri bol vymenovaný do funkcie štátneho tajomníka Ministerstva školstva. Vo voľbách v roku 2002 bol opäť zvolený do Národnej rady. Mandát si však neuplatnil, 16. októbra 2002 bol vymenovaný za ministra školstva. Po odstupe materskej KDH z vládnej koalície a po vypísaní predčasných volieb bol znovuzvolený za poslanca v júni 2006. KDH sa však dostalo do opozície. Svoj štvrtý mandát dostal od voličov v roku 2010. Tento mandát si v súčasnosti uplatňuje v poslaneckom v klube KDH. Martin Fronc je podpredsedom Výboru NR SR pre európske záležitosti a členom Výboru NR SR pre obranu a bezpečnosť. KDH je časťou vládnej koalície s SDKÚ-DS, SaS, a Most-Híd.

</doc>
<doc id="13281" title="Ligúria" url="https://sk.wikipedia.org/wiki?curid=13281">
Ligúria

Ligúria je pobrežný región na severozápade Talianska, tretí najmenší z talianskych regiónov. Hraničí s Francúzskom na západe, Piemontom na severe a Emiliou-Romagnou a Toskánskom na východe. Leží na Ligúrskom mori, časti Tyrhénskeho mora (severné Stredozemné more).
Pás pobrežia tvorí taliansku riviéru, hlbšie vo vnútrozemí sú Ligúrske Alpy na západe a Ligúrske Apeniny na východe. Medzi významné mestá patria: hlavné mesto Janov (po taliansky: Genova), La Spezia, Imperia, Savona, San Remo, Ventimiglia (po francúzsky: Vintimille) (cieľová stanica mnohých vlakov z Francúzska), Portofino a Cinque Terre.
Ligúria je veľmi starý názov, ktorý sa datuje ešte do predrímskych čias.

</doc>
<doc id="13292" title="Rudolf Chmel" url="https://sk.wikipedia.org/wiki?curid=13292">
Rudolf Chmel

Doc. PhDr. Rudolf Chmel, DrSc. (* 11. február 1939, Plzeň, Česko) je slovenský politik, bývalý podpredseda vlády SR pre menšiny. V minulosti pôsobil ako literárny vedec, česko-slovenský veľvyslanec v Maďarsku, minister kultúry a poslanec Národnej rady Slovenskej republiky. Vo voľbách do NR SR v marci 2012 kandidoval na kandidátke MOST-HÍD na 4. mieste.
Prezidentka Zuzana Čaputová v júni 2021 vyznamenala Rudolfa Chmela Radom Ľudovíta Štúra I. triedy za mimoriadne zásluhy o demokraciu a jej rozvoj, ľudské práva a slobody a ich ochranu.
Život.
Rudolf Chmel je ženatý a má štyri deti.

</doc>
<doc id="13294" title="Lombardsko" url="https://sk.wikipedia.org/wiki?curid=13294">
Lombardsko

Lombardsko alebo staršie Lombardia () je región na severe Talianska medzi Alpami a údolím rieky Pád. Lombardsko hraničí s regiónmi Piemont, Emilia-Romagna, Benátsko, Tridentsko-Horná Adiža a so Švajčiarskom. Hlavné mesto Lombardsko je Miláno. V Lombardsku žije jedna pätina talianskeho obyvateľstva a hlavné mesto tohto regiónu je štvrtou najväčšou konurbáciou v Európe s viac než 6,5 miliónmi obyvateľov. Súčasným guvernátorom Lombardska je Attilio Fontana.
Lombardsko je jedným z troch najbohatších regiónov v Európe, s hrubým domácim produktom na obyvateľa o 30 % vyšším než vo zvyšku Talianska. Mnoho zahraničných a národných spoločností má svoje sídlo v Miláne. Región je veľmi aktívny v športovej oblasti s veľkým počtom špičkových klubov vo futbale, rugby, ľadovom hokeji a basketbale.
História.
Región má meno podľa Lombardov (Longobardov), ktorí prišli po páde Západorímskej ríše. Po dlhé storočia existoval blízky vzťah medzi franskou, bavorskou a lombardskou nobilitou.
V 11. storočí došlo k hospodárskej expanzií v regióne, v dôsledku zlepšeného obchodu a poľnohospodárskych podmienok.
Motto Lombardie.
Motto tohto regiónu je ""Una regione per fare" ("Región k činu""). 
Provincie.
Región je rozdelený do nasledujúcich provincií, všetkých pomenovaných podľa ich hlavných miest:
Jej dvanásť provincií je rozdelených do celkového počtu 1 562 komún, zahŕňajúcich obyvateľov Milána (1 256 211) až po Morterone, pri jazere Como, s len 33 obyvateľmi (2001). Ďalšie dôležité mesto je Monza so svojím okruhom Formula 1.
Doprava.
Letiská.
V Lombardii sú štyri hlavné letiská:
Dve milánske letiská sú považované za najpreplnenejšie talianske prestupné body s viac než 30 miliónmi pasažierov ročne.

</doc>
<doc id="13317" title="Emilia-Romagna" url="https://sk.wikipedia.org/wiki?curid=13317">
Emilia-Romagna

Emilia-Romagna je administratívny región severného Talianska pozostávajúci z dvoch historických regiónov Emilia a Romagna. Vytvára zhruba trojuholník, ohraničený na východe Jadranským morom, na severe riekou Pád a na juhu Apeninským pohorím. So svojimi 4 030 000 obyvateľmi na podľa sčítania z 2003, je to najhustejšie obývaný región. Emilia-Romagna je jedným z najbohatších regiónov Talianska a jeho kuchyňa jednou z najcharakteristickejších.
Poľnohospodárstvo je najdôležitejšou ekonomickou aktivitou: obilie, zemiaky, kukurica, paradajky a cibule sú najdôležitejšie, spolu s ovocím a hroznom pre výrobu vína (z ktorých je asi najznámejšie Lambrusco). Chov dobytka a ošípaných je rovnako veľmi rozšírený.
Priemysel regiónu Emilia-Romagna je zdravý, špeciálne potravinársky priemysel a turizmus pozdĺž jadranského pobrežia.
Hlavné mesto je Bologna, historické, kultúrne a zábavné centrum národného významu. Medzi ďalšie dôležité mesta patria Parma, Piacenza, Reggio Emilia, Modena, Rimini, Ferrara, Forlì, Cesena a Ravenna. Väčšinu týchto miest založili Rimania ako zastávky pozdĺž Via Aemilia, cesty, ktorá dala pomenovanie podregiónu Emilia.
Administratívne delenie.
Región je rozdelený na 9 provincií:

</doc>
<doc id="13324" title="Piemont" url="https://sk.wikipedia.org/wiki?curid=13324">
Piemont

Piemont je región na severozápade Talianska. Má rozlohu a zhruba 4,3 milióna obyvateľov. Jeho hlavné mesto je Turín.
Piemont je obklopený z troch strán Alpami, vrátane Monviso, kde začína rieka Pád. Hraničí s Francúzskom, Švajčiarskom a talianskymi regiónmi Lombardsko, Ligúria a Valle d’Aosta.
Nížinový Piemont je úrodný poľnohospodársky región, produkujúci pšenicu, ryžu, kukuricu a hrozno. V regióne sa takisto nachádzajú priemyselné centrá, ako hlavne Turín, sídlo automobilky FIAT.
Piemont je jedným z veľkých vinárskych regiónov v Taliansku. Viac ako polovica jeho (170 000 akrov) viníc sú registrovanými DOC označeniami. Produkuje slávne vína ako Barolo a Barbaresco, rovnako ako dostupnejšie Dolcetto a Barberu.
Významnými mestami v regióne Piemont sú provinčné hlavné mestá (Alessandria, Asti, Biella, Cuneo, Novara, Vercelli, Verbania a Turín), a Moncalieri a Rivoli.

</doc>
<doc id="13335" title="Toskánsko" url="https://sk.wikipedia.org/wiki?curid=13335">
Toskánsko

Toskánsko (, ) je región v strede Talianska, hraničiaci s Laziom na juhu, Umbriou na východe, Emiliou-Romagnou a Ligúriou na severe a Tyrrhenským morom na západe. Je často považované za jednu z najkrajších častí Talianska.
Zaujímavosti.
Toskánsko bol región, v ktorom talianska renesancia priniesla svoje prvé ovocie. Jedinečná umelecká patrimónia tohto regiónu zahŕňa architektúru, maliarstvo a sochárstvo, zhromaždené v desiatkach známych múzeí ako sú Uffizi vo Florencii a ďalších nachádzajúcich sa aj v úplne malých mestách. Toskánsko je takisto známe svojím vínom (medzi najznámejšie patria Chianti, Morellino di Scansano a Brunello di Montalcino) a má 120 chránených oblastí (prírodných rezervácií).
Významnými turistickými cieľmi v Toskánsku sú Florencia, Pisa, Lucca, Maremma (v provincii Groseseto), Crete Senesi a Siena. Toskánsko v súčasnosti propaguje agroturizmus, pri ktorom návštevníci bývajú na farmách, kde sa pracuje.

</doc>
<doc id="13338" title="Wiki" url="https://sk.wikipedia.org/wiki?curid=13338">
Wiki

Wiki je webová stránka, ktorá umožňuje návštevníkom pridávať, odstraňovať a upravovať obsah, čo sa zakladá na myšlienke spoločného spravovania informácií na web stránkach. Prvá wiki (WikiWikiWeb) bola vyvinutá Ward Cunninghamom v polovici 90. rokov 20. storočia. Wiki poskytovala odkazy na množstvo stránok. Táto jednoduchosť v upravovaní urobila z wiki veľmi užitočný nástroj pre spoluautorstvo. Wikipédia, on-line encyklopédia, je jedna z najznámejších wiki.
Wiki, ktoré je možné voľne upravovať (ako napríklad Wikipédia), sú kritizované pre ich nespoľahlivosť jednoducho preto, že niektoré indivíduá môžu zlomyseľne vložiť nepravdivé alebo zavádzajúce informácie. Zástancovia sa spoliehajú na svoju komunitu používateľov, ktorí môžu zachytiť zlomyseľný obsah a opraviť ho. Wiki sú v podstate založené na viere v základnú slušnosť ľudí.
"Wiki" sa tiež nazýva softvér, ktorý sa používa pri tvorbe takýchto internetových stránok ("pozri Wiki softvér").
"Wiki" (písané s veľkým "W") a "WikiWikiWeb" sa používajú, keď hovoríme o Portland Pattern Repository, prvom wiki webe. Názov pochádza z havajského základu "wiki wiki", čo znamená "rýchly" alebo "veľmi rýchly". Niekedy sa používa aj označenie wikiwiki alebo WikiWiki.

</doc>
<doc id="13355" title="Párnokopytníky" url="https://sk.wikipedia.org/wiki?curid=13355">
Párnokopytníky

Párnokopytníky alebo párnokopytníkotvaré (lat. "Artiodactyla") spája do jednej vývojovej línie úprava končatín. Vychádza z funkčného uplatnenia dvoch prstov – tretieho a štvrtého, medzi ktorými prechádza os končatín. Tieto prsty majú na konci rohovité kopytá a nesú celú hmotnosť tela... U hrochov a tiav sú nechtovitého tvaru. Párnokopytníky sú prstochodci, iba ťavy a lamy našľapujú na posledné tri prstné články kryté silným, pružným mozoľom.
Rad obsahuje 10 čeľadí a asi 220 druhov (na Slovensku 3 čeľade, 10 druhov).

</doc>
<doc id="13361" title="Oporná sústava" url="https://sk.wikipedia.org/wiki?curid=13361">
Oporná sústava

Oporná sústava alebo oporný systém je orgánová sústava tvoriaca oporu a ochranu organizmov. 
Živočíchy.
U živočíchov sa oporná sústava nazýva kostrová sústava alebo kostra (skelet). Je miestom úponov orgánov svalovej sústavy. Spolu tvoria oporno-pohybovú sústavu, kde skelet vystupuje ako jej staticka časť. 
Kostra môže byť vonkajšia - exoskelet (napr. hmyz) alebo vnútorná - endoskelet (napr. stavovce). 
Podrobnosti pozri aj pod podporné tkanivo.
Zloženie.
Oporná sústava / kostra pozostáva z kostí, ktoré sú spojené:
Funkcia.
Podpora ostatných štruktúr tela,určuje tvar a rozmery tela,ochranná funkcia- aj vnútorné orgány, súčasť komplexu pohybovo-opornej ("muskulo-skeletálnej") sústavy, zdroj krvotvorby, miesto uloženia a metabolizmu minerálov.

</doc>
<doc id="13412" title="Stavovce" url="https://sk.wikipedia.org/wiki?curid=13412">
Stavovce

Stavovce (nesprávne alebo zastarano: "obratľovce" , "obratľovci" , "obratlovci" , "obratlovce" ; mimo taxonómie aj: vertrebráta, vertebráty; lat."Vertebrata") sú podkmeň chordátov. Sú charakteristické vývojom chrupavčitej alebo kostenej chrbtice tvorenej stavcami, ktorá je oporou ich tela. Je to najväčší podkmeň chordátov a druhý druhovo najbohatší podkmeň vôbec (po hmyze). Všetky ryby, obojživelníky, plazy, vtáky a cicavce (vrátane ľudí) sú stavovcami.
Majú rozvinuté všetky základné orgánové sústavy (oporná, obehová, vylučovacia, pohybová, dýchacia, tráviaca, rozmnožovacia, nervová) a dobre vyvinuté zmysly. Vyvinuli sa vo vode, a preto majú primárne pravdepodobne 7 žiabrových oblúkov, z ktorých niektoré alebo všetky sú redukované a pozmenené na iné funkcie. Ich telo pokrýva viacvrstvová pokožka, ktorá môže mať rôzne deriváty. Oporu tela tvorí vnútorná kostra (endoskelet) na ktorú sa upínajú svaly.
Charakteristika.
Stavovce sú tie chordáty, ktoré majú chrbticu, chorda je teda zatláčaná a nahradzovaná v nižších triedach chrupavkovitými, vo vyšších triedach kostenými stavcami, vznikajúcimi zo spojivového obalu chordy. Chrbtica tvorí os tela.
Dodatočnou charakteristickou vlastnosťou tohto podkmeňa je napríklad svalový systém a centrálna nervová sústava, ktorá je čiastočne umiestnená vnútri chrbtice. Mozog stavovcov sa nazýva encefalon (teda „hlavový mozog“), lebo ho chráni lebka. Vylučovacím orgánom sú párové obličky na rôznom stupni vývoja. Sú gonochoristi, čiže pohlavie je väčšinou oddelené (najprimitívnejšie stavovce kruhoústnice sú na hranici medzi gonochorizmom a hermafroditizmom), u niektorých starších skupín sa však vyskytuje zmena pohlavia (ryby, obojživelníky). Niektoré triedy sú výlučne vajcorodé (napr. vtáky) u iných sa vyskytuje živorodosť aj vajcorodosť (napr. cicavce). Vývin je spravidla priamy, niekedy však cez larvu (obojživelníky, niektoré skupiny rýb). U niektorých druhov možno pozorovať starostlivosť o mláďatá. Obehová sústava je vždy uzavretá, to znamená, že krv koluje v cievach a nerozlieva sa voľne po tele. Dve najvyspelejšie skupiny stavovcov majú stálu telesnú teplotu (homoiotermia). Všetky majú srdce delené na niekoľko oddielov, minimálne na dva. Najvyššie stavovce, vtáky a cicavce, majú štvordielne srdce. Zabezpečuje oddelený obeh neokysličenej a okysličenej krvi. Dýchacím orgánom sú žiabre (vodné stavovce) alebo pľúca (suchozemské stavovce), časté je aj kožné dýchanie (obojživelníky).
Stavovce delíme (podľa veľmi starej systematiky) na dve skupiny, pričom len druhá (blanovce) je aj súčasťou modernej systematiky (pozri nižšie):
V niektorých systémoch je pojem „bezblanovce“ obmedzený len na čeľustnatce. Ide o chybu.
Črepovce.
V starších systémoch, v ktorých sú sliznatky ("Myxini") radené na rovnakú úroveň s ostatnými stavovcami (teda stavovcami v užšom zmysle) je črepovce ("Craniata") označenie pre sliznatky plus tieto stavovce v užšom zmysle. Dnes – keďže sliznatky z dnešného pohľadu patria pod stavovce – je však Craniata de facto synonymum pre "Vertebrata".
Systematika.
Iné systematiky.
Pozri v článku Systematika stavovcov.

</doc>
<doc id="13415" title="Ján Ducký" url="https://sk.wikipedia.org/wiki?curid=13415">
Ján Ducký

Ing. Ján Ducký (* 30. január 1944, Lehota pod Vtáčnikom – † 11. január 1999, Bratislava) bol slovenský politik, v rokoch 1989 až 1990 pôsobil ako minister priemyslu v slovenskej vláde národného porozumenia a neskôr ako minister hospodárstva SR v druhej a tretej vláde Vladimíra Mečiara. Pôsobil aj ako riaditeľ Slovenského plynárenského priemyslu. Za nevyjasnených okolností bol zastrelený pri vchode do svojho bytu v Ružinove. Táto jediná vražda bývalého vrcholového politika na Slovensku zostáva stále nepotrestaná aj po 20 rokoch.
Kauza Duckého zmenky.
Ján Ducký je známy aj vďaka kauze Duckého zmenky. Zmenky podpísal ako riaditeľ Slovenského plynárenského priemyslu (SPP). Ich protihodnotou mali byť „služby obchodného a finančného charakteru“. Tie sa však v skutočnosti nikdy nezrealizovali. Pravdepodobne boli len zámienkou na vypísanie zmeniek. Predstavitelia SPP dodnes nevedia, na akú sumu boli vypísané všetky zmenky, hovorí sa však o niekoľkých miliardách korún (nie sú zaevidované v účtovníctve SPP).
SPP napríklad prehral spor s českou Union bankou, ktorá žiadala preplatiť zmenky SPP v hodnote 350 miliónov českých korún. K nim navyše pribudli úroky, čím sa zmenkový dlh spolu so súdnymi poplatkami vyšplhal približne na 400 miliónov korún. V tomto prípade zmenkami vo vlastníctve Union Banky údajne podnik zaplatil za dodávku technológií vsetínskej firme Sezooz Group. Jej riaditeľ Roman Zubík v jednej z výpovedí priznal, že obchody so zmenkami boli naozaj fiktívne, riadil ich Ducký a Union Banka o tom vedela.
Vražda.
Duckého našli zastreleného 11. januára 1999 vo vchode panelového domu na Bajzovej ulici v Bratislave, v ktorom býval. Bol zastrelený štyrmi strelami z pištole kalibru 7,65 mm. 
Objednávateľa alebo objednávateľov vraždy polícia nezistila, iba odhadovala, že Duckého zastrelili zrejme pre jeho ekonomické aktivity. Až v máji 2000 polícia oficiálne pripustila, že motív vraždy súvisí so zmenkami. Ducký o nich už nemohol vypovedať, takže ich vyplatenie by neohrozil, uvádzala polícia. Deň pred vraždou mu nový minister hospodárstva Ľudovít Černák verejne vytýkal zmenku za 400 miliónov českých korún, ktorú podpísal krátko po parlamentných voľbách (25. a 26. septembra 1998), v ktorých prišlo HZDS o výkonnú moc. Vtedy Černák sľuboval Duckému dohru v podobe trestných oznámení. Ducký sa zrejme chystal všetko vyvrátiť už na druhý deň na vlastnej tlačovej besede. 
Hoci už pár mesiacov po atentáte obvinili Ukrajinca Olega Thoryka (neskôr Kalašnikova) ten sa z rodnej Ukrajiny už na Slovensko nevrátil a prípad bol odovzdaný na Ukrajinu v roku 2001. 
Olega K. T. začiatkom leta 2007 slovenská prokuratúra opäť obžalovala z vraždy. 
V roku 2019 Ukrajina informovala, že „materiály trestného konania sa pripravujú prinavrátiť kompetentným orgánom Slovenskej republiky“. 
12. septembra 2019 Okresný súd Bratislava I stále nemôže konať v kauze vraždy, pretože rozhodnutie ukrajinských orgánov činných v trestnom konaní, ktoré vec zastavili a vrátili naspäť na Slovensko, sa stále prekladá. "Úradný preklad zatiaľ súdu nebol doručený," povedal hovorca Krajského súdu v Bratislave (KS) Pavol Adamčiak. 

</doc>
<doc id="13445" title="František Mikloško" url="https://sk.wikipedia.org/wiki?curid=13445">
František Mikloško

RNDr. František Mikloško (* 2. jún 1947, Nitra) je slovenský politik, bývalý predseda SNR a dlhoročný poslanec Národnej rady Slovenskej republiky, mladší brat Jozefa Mikloška. V prezidentskej voľbe v roku 2019 kandidoval do funkcie prezidenta Slovenskej republiky (SR).
Biografia.
František Mikloško sa narodil v Nitre, kde v roku 1966 ukončil Strednú priemyselnú školu stavebnú.
V roku 1971 ukončil štúdium matematiky na Prírodovedeckej fakulte UK v Bratislave. V rokoch 1971 až 1983 pracoval v Ústave technickej kybernetiky SAV v oblasti numerickej matematiky. V rokoch 19831989 pracoval ako robotník. Pred rokom 1989 bol disident, aktivista takzvanej Tajnej cirkvi. Mikloško pracoval medzi vysokoškolskou mládežou a podieľal sa na tvorbe samizdatov. Patril k organizátorom tzv. Bratislavského Veľkého piatku, významnej pokojnej verejnej manifestácie veriacich za náboženskú a občiansku slobodu v roku 1988, známej aj pod názvom Sviečková manifestácia, ktorá bola predohrou Nežnej revolúcie.
Politická kariéra po roku 1989.
František Mikloško sa v novembri 1989 stal členom Koordinačného výboru Verejnosti proti násiliu. V roku 1992 sa stal členom Kresťanskodemokratického hnutia. Od roku 1990 bol poslancom Slovenskej národnej rady a Národnej rady Slovenskej republiky. V rokoch 19901992 pôsobil vo funkcii predsedu SNR.
V roku 2004 kandidoval v prezidentských voľbách. V prvom kole získal 129 414 hlasov (6,51%), čím sa umiestnil na piatom mieste z dvanástich kandidátov. Ďalej pôsobil ako poslanec NR SR. Bol členom výboru NR SR pre ľudské práva, národnosti a postavenie žien. V slovenskom parlamente pôsobil ako jediný nepretržite od 1. marca 1990 až do júla 2010.
21. februára 2008 oznámil Mikloško, spoločne s Vladimírom Palkom, Rudolfom Bauerom a Pavlom Minárikom odchod z KDH. Založili novú politickú stranu Konzervatívni demokrati Slovenska.
Dňa 29. júla 2008 ohlásil František Mikloško svoju opätovnú kandidatúru na prezidenta za KDS. V prvom kole 21. marca 2009 získal 101 573 (5,42 %), skončil na treťom mieste, do druhého kola sa nedostal.
Vo voľbách do Európskeho parlamentu v roku 2014 kandidoval na treťom mieste za koalíciu strán NOVA, KDS a OKS na poslanca Európskeho parlamentu.
Prezidentské voľby 2019.
Mikloško oznámil 7. júna 2018 tretiu kandidatúru na prezidenta ako nezávislý kandidát. V jeho volebnom programe deklaruje desať priorít. Jedným z hlavných motívov je slušnosť, čím nadväzuje sa hlási k odkazu hnutia Za slušné Slovensko. Chce ako prezident fungovať v súlade s Ústavou SR, chce ľudí spájať v duchu slušnosti a spravodlivosti a navodzovať diskusie na rôzne témy.
Ohľadom zahraničnopolitickej orientácie chcel Mikloško reprezentovať príslušnosť Slovenska k Západu, taktiež podporoval euroatlantické ukotvenie Slovenska v EÚ a NATO a aktualizovanú Bezpečnostnú stratégiu SR vo forme, v akej ju Ministerstvo zahraničných vecí a európskych záležitostí SR pripravilo v roku 2017. V bezpečnostnej politike chcel presadzovať dôsledné odlíšenie legálnej a ilegálnej migrácie. Z dejín Slovenske si bral inšpiráciu z demokratickej a kresťanskej tradície. Je veriacim kresťanom, zároveň však odmietal spájanie sa kresťanstva s nacionalizmom. Postupne ho v kandidatúre podporili politické strany OKS a KDH. Podporu mu vyjadrili aj Ján Figeľ, Milan Majerský, Anna Záborská a Marek Krajčí (predstavitelia KDH, OĽaNO a Kresťanskej únie) na spoločnej tlačovej konferencií. Podporilo ho aj Fórum kresťanských inštitúcií, ktoré združuje takmer 60 organizácií. Mikloško získal v prvom kole volieb 122 916 hlasov (5,72 %), čo znamenalo piate miesto. Do druhého kola nepostúpil.
Osobný život.
Mikloško je ženatý, oženil sa 6. júla 2007 ako šesťdesiatročný. Jeho manželka Jana (za slobodna Sasínová) pochádza z Moravy a je od neho mladšia o 20 rokov.

</doc>
<doc id="13446" title="Milan Čič" url="https://sk.wikipedia.org/wiki?curid=13446">
Milan Čič

Prof. JUDr. Milan Čič, DrSc., mult. dr. h. c. (* 2. január 1932, Zákamenné – † 9. november 2012, Bratislava) bol slovenský právnik, vysokoškolský pedagóg, akademik, politik a prvý predseda Ústavného súdu Slovenskej republiky. V rámci politického života pôsobil ako minister spravodlivosti v rokoch 1988 až 1989 a predseda Vlády Slovenskej republiky z decembra 1989. Je spoluautorom Ústavy Slovenskej republiky. Patril medzi popredných odborníkov na trestné a ústavné právo.
Životopis.
Narodil sa v obci Zákamenné v okrese Námestovo na Orave. Gymnázium navštevoval v Spišskej Kapitule a Trstenej. V roku 1961 absolvoval právo na Právnickej fakulte Univerzity Komenského v Bratislave. Po ukončení štúdia začal na fakulte pôsobiť ako asistent. Súčasne začal pracovať aj v Slovenskej akadémii vied. V období rokov 1964 až 1967 pôsobil na Povereníctve Slovenskej národnej rady pre oblasť spravodlivosti, následne sa vrátil na Právnickú fakultu Univerzity Komenského. V rokoch 1969 až 1970 bol námestníkom ministra spravodlivosti Slovenskej socialistickej republiky. Po odvolaní z tejto funkcie sa znova vrátil späť na Právnickú fakultu Univerzity Komenského, kde zotrval až do roku 1987. V roku 1970 získal titul kandidát vied (CSc.). Už v roku 1973 habilitoval na docenta. V roku 1977 sa na 10 rokov stal vedúcim Katedry trestného práva, kriminológie a kriminalistiky Právnickej fakulty Univerzity Komenského. Súčasne sa stal prodekanom tejto fakulty. V roku 1978 začal pôsobiť ako riaditeľ Ústavu štátu a práva Slovenskej akadémie vied. V roku 1979 bol vymenovaný za profesora. V roku 1983 získal titul doktor vied (DrSc.). V roku 1987 bol vymenovaný za tzv. akademika Slovenskej akadémie vied. Bol aj členom Česko-slovenskej akadémie vied, pričom v roku 1989 získal titul akademik Česko-slovenskej akadémie vied. V roku 1988 sa na jeden rok stal podpredsedom Slovenskej akadémie vied. V roku 1988 sa stal ministrom spravodlivosti Slovenskej socialistickej republiky. Na tomto poste zotrval do decembra 1989, keď sa stal v rámci zmien po Nežnej revolúcii predsedom slovenskej vlády. Následne sa v roku 1990 na dva roky stal poslancom Federálneho zhromaždenia. V roku 1992 bol vymenovaný za podpredsedu federálnej česko-slovenskej vlády. V roku 1993 sa stal vôbec prvým predsedom Ústavného súdu Slovenskej republiky. Na tomto poste zotrval do roku 2000. V roku 2004 sa stal členom Európskej akadémie vied a umení v Salzburgu. V roku 2004 sa stal vedúcim kancelárie prezidenta Ivana Gašparoviča, kde pôsobil až do svojej smrti. Ako vysokoškolský pedagóg pôsobil okrem Právnickej fakulty Univerzity Komenského aj na Právnickej fakulte Univerzity Pavla Jozefa Šafárika v Košiciach, Právnickej fakulte Univerzity Mateja Bela v Banskej Bystrici a na Právnickej fakulte Masarykovej univerzity v Brne .
Milan Čič sa výraznou mierou podieľal na tvorbe Ústavy Slovenskej republiky, pričom viedol skupinu odborníkov, ktorí ju tvorili.
Od roku 1961 do marca 1990 bol členom KSČ. V rokoch 1990 až 1991 bol členom VPN, po založení HZDS až do roku 1993 bol členom tohto hnutia. V roku 2000 sa neúspešne pokúsil o návrat do politiky v Strane demokratického stredu. V roku 2001 sa neúspešne uchádzal o funkciu predsedu bratislavského VÚC a v roku 2006 o funkciu sudcu Ústavného súdu SR.
Jeho dcéra doc. JUDr. Yvetta Turayová, CSc. pôsobila ako docentka na katedre trestného práva, kriminológie a kriminalistiky Právnickej fakulty Univerzity Komenského v Bratislave.

</doc>
<doc id="13450" title="Monológ" url="https://sk.wikipedia.org/wiki?curid=13450">
Monológ

Monológ alebo samovrava v literatúre a komunikácii je taký prehovor jedného podávateľa, ktorý sa nestáva súčasťou dialógu alebo polylógu.
Pre monológ je charakteristická súvislá, nepretržitá rečová aktivita jedného z účastníkov komunikácie. Účastníci sa nestriedajú v rolách hovoriaceho a počúvajúceho, ich rozdelenie na aktívneho (hovoriaci) a pasívneho (počúvajúci) je v celom priebehu ich dorozumievania stabilný a nemeniaci sa. Medzi dialógom a monológom sa však nedajú vymedziť presné hranice, pretože v komunikácii sa vyskytuje mnoho tzv. „prechodných“ útvarov. 
Tieto prechodné útvary sa radia na odstupňovanú škálu medzi monológom a dialógom v závislosti od:
Tieto prostriedky sa podieľajú na dialogizácii monológu, na tom, že sa v ňom formujú určité dialogické kvality.
Monológ v divadle a filme je súvislý neprerušovaný prehovor jednej postavy, herca.

</doc>
<doc id="13451" title="William Shakespeare" url="https://sk.wikipedia.org/wiki?curid=13451">
William Shakespeare

William Shakespeare (* apríl 1564; pokrstený 26. apríla 1564, Stratford-upon-Avon – † 23. apríl 1616, Stratford-upon-Avon) bol významný anglický spisovateľ, dramatik a herec.
Život.
William Shakespeare sa narodil ako tretie z ôsmich detí a najstarší preživší syn. Jeho otec bol v Stratforde považovaný za významného muža. Shakespeare pravdepodobne navštevoval Gymnázium Eduarda VI. v Stratforde.
Ako osemnásťročný sa oženil s Anne Hathawayovou. Anne bola dcérou farmára zo Shothery a svadba sa konala neobvykle rýchlo. Dôvodom bolo zrejme Annino tehotenstvo. V roku 1583 sa im totiž narodila dcéra Susanna (pokrstená 27. mája) a v roku 1585 prišli na svet dvojčatá Hamnet a Judith. Shakespearov jediný syn, ktorého meno pripomína aj jedna z jeho najslávnejších hier, Hamlet, však zomrel v mladom veku. 
Nie je známe, kedy a prečo sa Shakespeare rozhodol odísť zo Stratfordu do Londýna, ani čo bolo impulzom k jeho londýnskej kariére herca a dramatika. Shakespeare sa stal členom jednej z dvoch najznámejších divadelných skupín v Londýne, a po menej úspešnej kariére herca sa stal populárnym autorom dramatických textov. Zachovalo sa 18 divadelných hier, no Shakespeare ani jednu z nich neautorizoval. Dnešné súborné vydania jeho hier obsahujú 37 až 39 dramatických textov. Okrem toho sa venoval písaniu poém a sonetov. Sonety sú čiastočne adresované tajomnej žene, tzv. čiernej dáme a čiastočne neznámemu mužovi.
Posledné roky svojho života Shakespeare strávil v rodnom Stratforde. Zomrel vo veku 52 rokov, 23. apríla (v predpokladaný deň jeho narodenia) v roku 1616. Jeho kolegovia herci a dramatici z Londýna sedem rokov po jeho smrti (1623) publikovali vyše 900-stranové súborné vydanie jeho hier (36 hier) a neskorší vydavatelia do tzv. shakespearovského kánonu pridali ešte jednu, resp. tri ďalšie hry. Vďaka súbornému vydaniu z roku 1623 sa jeho dielo zachovalo do dnešných čias. Shakespeare je pochovaný pred oltárom kostola Holy Trinity Church v mestečku Stratford-upon-Avon. Na stene neďaleko Shakespearovho hrobu je umiestnená jeho busta.
Vraví sa, že Shakespeare si sám napísal i epitaf na svoj pomník:
Tvorba.
Množstvo Shakespearových hier sa všeobecne považuje za jedny z najlepších hier v anglickom jazyku a západnej literatúry. Písal najmä tragédie, historické hry, komédie a romance, ktoré boli preložené do takmer všetkých svetových jazykov. 
Shakespearove hry sa zvyčajne rozdeľujú do troch hlavných období:

</doc>
<doc id="13481" title="Transsibírska magistrála" url="https://sk.wikipedia.org/wiki?curid=13481">
Transsibírska magistrála

Transsibírska magistrála, (), skrátene Transsib (Транссиб) je najdlhšou stavbou sveta, najdlhšou nepretržitou železničnou traťou a hlavnou dopravnou tepnou Ruska. Má dĺžku z Moskvy do Vladivostoku na pobreží Tichého oceánu. Stavba sa začala v máji 1891 v blízkosti Vladivostoku a bola ukončená v októbri 1916 vysvätením mosta cez Amur pri Chabarovsku. Celková elektrifikácia bola dokončená po 74 rokoch dňa 25. decembra 2002.
Každý druhý deň opúšťa legendárny „Vlak č. 2 (Rossija)“ Jaroslavľskú železničnú stanicu a po siedmich dňoch a 11 390 km končí vo Vladivostoku pri Japonskom mori. Na tejto najdlhšej železničnej trati sveta prechádza vlak pri kilometri 1 777 uprostred tajgy na mieste označenom obeliskom hranicu medzi Európou a Áziou. Trať prebieha 7 000 km zo západu na východ a 3 500 km zo severu na juh. Pretína prevažne tundru, tajgu a stepné oblasti.
Popri magistrále je 89 miest, medzi inými Moskva, Nižný Novgorod, Kirov, Perm, Jekaterinburg, Omsk, Novosibirsk, Krasnojarsk, Čita, Irkutsk, Chabarovsk a Vladivostok.
Transsibírska železnica pretína 16 veľkých riek: Volgu, Vjatku, Kamu, Tobol, Irtyš, Ob, Tom, Čulym, Jenisej, Oku, Selengu, Seju, Bureju, Amur, Chor a Ussuri.
Na Transsibírsku železnicu sa napája celý rad železničných dráh do Strednej Ázie (Nursultanu, Taškentu, Ašchabadu), do Číny a Mongolska (Ulanbátaru, Pekingu) a aj smerom na Bajkalsko-amurskú magistrálu.

</doc>
<doc id="13507" title="Ladislav Gomolčák" url="https://sk.wikipedia.org/wiki?curid=13507">
Ladislav Gomolčák

RNDr. Ladislav Gomolčák (* 9. jún 1932, Košice – † 14. júl 1976, Bratislava) bol slovenský fyzik.
Život.
Ladislav Gomolčák sa narodil v Košiciach. Fyziku vyštudoval na Prírodovedeckej fakulte UK v Bratislave (1956). Po skončení začal pracovať vo Výskumnom ústave zváračskom v Bratislave, ale zakrátko prešiel do Ústavu jadrových výskumov ČSAV v Prahe. Po štyroch rokoch strávených v Čechách sa L. Gomolčák vrátil do Bratislavy na Katedru fyziky PFUK. Po jej rozdelení v roku 1961 sa stal členom Katedry jadrovej fyziky, odkiaľ prešiel v roku 1969 na Katedru teoretickej fyziky. Tu pracoval až do svojej predčasnej smrti. Zomrel 14. júla 1976 v Bratislave.
Práca.
Ladislav Gomolčák bol mimoriadne erudovaným fyzikom so širokým okruhom záujmov – od jadrovej a teoretickej fyziky až po elementárne častice, gravitáciu a astrofyziku. Bol jedným z prvých, čo venovali veľa času a námahy tvorbe a zabezpečovaniu fyzikálnej literatúry na Slovensku. Počas pražského pôsobenia napísal spolu s I. Úlehlom a Z. Pluhařom úspešnú monografiu "Optické modely atómového jadra", ktorá neskôr vyšla aj v anglickom preklade. Bol tiež spoluautorom prvej slovenskej (v tom čase prvej československej) učebnice kvantovej mechaniky (spolu s J. Pišútom). Napísal viacero skrípt a preložil niekoľko kníh a príručiek. Jeho láska ku knihám bola príslovečná. Zbieral publikácie širokého zamerania v čase, keď nebolo ľahké a často ani lacné získať odbornú literatúru zo Západu. L. Gomolčák mal asi najlepšiu súkromnú fyzikálnu knižnicu v Bratislave, ktorá po jeho smrti obohatila knižnicu PFUK. Tým, čo v šesťdesiatych rokoch študovali na PFUK fyziku alebo učiteľstvo fyziky nadlho utkveli v pamäti hlavne Gomolčákove prednášky z kvantovej mechaniky. Prednášal však aj teóriu jadra, konal výberové prednášky zo štatistickej fyziky, astrofyziky, všeobecnej teórie relativity a z teórie potenciálového rozptylu. Hoci dr. Ladislav Gomolčák pôsobil na Prírodovedeckej fakulte iba 15 rokov, podstatným spôsobom sa podieľal na výchove niekoľkých generácií fyzikov a učiteľov fyziky.

</doc>
<doc id="13566" title="Cunami" url="https://sk.wikipedia.org/wiki?curid=13566">
Cunami

Cunami (-tvar kodifikovaný od roku 2020) alebo staršie tsunami (v anglickom prepise "tsunami"; z japonského 津波 znamenajúce "prístavná vlna") je jedna alebo niekoľko po sebe idúcich vĺn na hladine mora, ktoré vznikajú pri silnom zemetrasení pod hladinou mora, podmorskom zosuve alebo dopade meteoritu do mora alebo jeho blízkosti. Namiesto "cunami" sa niekedy nesprávne používa termín "prílivová vlna", ale z vedeckého pohľadu ide o rôzne deje.
Fyzika cunami.
Energia cunami je konštantná a závisí od jeho rýchlosti a štvorca (druhej mocniny) jeho výšky. Keď vlna dorazí k pobrežiu, jej výška rastie a rýchlosť klesá. Vlnová dĺžka cunami je veľmi veľká, v ráde stoviek kilometrov, čo určuje jeho správanie. Vlna s takou veľkou vlnovou dĺžkou sa správa aj na voľnom oceáne ako v plytkej vode. Pretože rýchlosť vlny je všeobecne v plytkých vodách určená vzťahom formula_1, kde formula_2 je gravitačné zrýchlenie a formula_3 hĺbka, cunami získa na hlbokom mori rýchlosť až 700 km h-1. Pri pobreží sa ale vlna značne spomalí. Kým na hlbokom mori je cunami ťažko pozorovateľné (zvyčajne má výšku v cm až desiatkach cm), pri pobreží nahromadená energia zdvíha vlnu až do výšky 30 metrov a viac. Vďaka veľmi veľkej vlnovej dĺžke na hlbokom mori môže cunami putovať tisíce kilometrov bez väčších strát energie.
Z pohľadu pozorovateľa na brehu skôr než o vodnú stenu, ako je často vyobrazovaná, ide o náhlu záplavu. Aj keď vlna pri pobreží spomalí až stokrát, stále má vlnovú dĺžku v ráde kilometrov. Počas niekoľkých minút stúpne hladina mora až o desiatky metrov a po niekoľkých minútach voda zase opadne. V niektorých miestach sa vďaka zlému odtoku môže udržať aj dlhší čas. Ohromné množstvo prúdiacej vody pochopiteľne pácha rozsiahle škody. Pri prenikaní cez prekážky vytvára dojem silných vĺn. Čelo vlny býva z brehu viditeľné. Jeho výška je ale len predzvesťou toho, čo príde počas nasledujúcich minút.
Varovné systémy.
Veľa miest na pobreží Tichého oceánu, hlavne v Japonsku, USA a Kanade, má výstražný systém a pripravené evakuačné plány pre prípad vážnej vlny cunami. Cunami sa dajú predpovedať vďaka seizmologickým observatóriám rozmiestneným po celom svete a ich vývoj sledovať pomocou satelitov z obežnej dráhy.
Hoci je cunami zničujúca pohroma, na prechod cez Tichý oceán z Japonska na západné pobrežie USA by potrebovalo okolo 18 hodín, takže obyvateľstvo môže byť varované s dostatočným predstihom, ak je cunami zaznamenané.
Jeden z varovných systémov je projekt CREST (angl. "Consolidated Reporting of Earthquakes and Tsunamis") na západnom pobreží Severnej Ameriky a na Havaji. Náhle cunami ale nemožno predpovedať žiadnym podobným systémom.

</doc>
